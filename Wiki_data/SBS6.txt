
<doc id="31688" url="https://nl.wikipedia.org/wiki?curid=31688" title="SBS6">
SBS6

SBS6 is een Nederlandse commerciële televisiezender die onderdeel is van Talpa TV, een bedrijfsonderdeel van Talpa Network. Naast "SBS6" maken ook de zenders "Net5", "Veronica" en "SBS9" onderdeel uit van dat bedrijf. René Oosterman is de zendermanager van "SBS6".
Geschiedenis.
De zender werd in 1995 opgericht als "Scandinavian Broadcasting System 6" en richtte zich in de beginjaren voornamelijk op een mannelijk en jong publiek door het uitzenden van veel series, films, reality-televisie en erotiek. De zender stond bekend als een "volkszender". Later werd het een brede familiezender en is het de derde televisiezender van Nederland, na NPO 1 en RTL 4, met een marktaandeel rond de tien procent.
In juli 2017 werd "SBS6" volledig eigendom van Talpa Network. Sinds die overname werkt de zender aan een nieuw profiel. Zo werd het logo en de huisstijl van de zender veranderd, het prominente rood werd ingewisseld voor licht blauw. Daarnaast werden bekende Talpa-formats overgeheveld van concurrent RTL 4 naar "SBS6", waaronder It Takes 2, Dance Dance Dance en Miljoenenjacht. Daarnaast werden diverse potentiële publiekstrekkers in de periode na de overname naar de zender gehaald waaronder Jandino Asporaat, Patty Brard, Wendy van Dijk, Winston Gerschtanowitz, Gordon, Olcay Gulsen, Johnny de Mol, Linda de Mol en Jan Versteegh.
Doelgroep.
De zender focust zich naar eigen zeggen op het gemiddelde Nederlandse gezin en zendt voornamelijk amusements- en nieuwsprogramma’s, films en series uit.
Prijzen.
Gouden Televizier-Ring.
De zender heeft in totaal twee keer de Gouden Televizier-Ring voor beste televisieprogramma gewonnen. In 2003 deden ze dit met "Hart in Aktie" en in 2019 met "Chateau Meiland.
Daarnaast wonnen verschillende medewerkers individuele prijzen toen ze onder contract stonden bij "SBS6". Zo won Wendy van Dijk in 2000, 2003, 2004 en 2005 de Televizier-Ster Vrouw en Robert ten Brink in 2000 de Televizier-Ster Man. Ook Johnny de Mol wist deze prijs te winnen, in 2013. Thom Hoffman ontving in 2016 de Televizier-Ster Beste Acteur/Actrice, terwijl Martien Meiland in 2020 de Televizier-Ster Talent Award wist te winnen.

