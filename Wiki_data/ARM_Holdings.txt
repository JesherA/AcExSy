
<doc id="2708651" url="https://nl.wikipedia.org/wiki?curid=2708651" title="ARM Holdings">
ARM Holdings

Arm Holdings plc is een Britse multinational die halfgeleiders en software produceert, met zijn hoofdkwartier in Cambridge. De meeste inkomsten komen van de ARM processors (die oorspronkelijk gepopulariseerd werden door de Acorn Archimedes computers), hoewel het bedrijf ook software en computersystemen verkoopt. Het bedrijf is leidinggevend wat betreft chips voor mobiele telefoons. Het is vanaf september 2016 in handen van het Japanse bedrijf SoftBank.
Activiteiten.
Arm ontwerpt microchips voor diverse applicaties en vooral voor mobiele informatiedragers als smartphones. Arm produceert zelf geen chips maar levert de ontwerpen aan klanten wereldwijd die hiervoor een vergoeding in de vorm van royalty's of licenties betalen. In 2015 werden zo’n 15 miljard chips op basis van ARM ontwerpen geproduceerd waarmee het bedrijf een wereldwijd marktaandeel had van 32%. Het markaandeel was in 2011 nog 22%. In 2015 behaalde het bedrijf hiermee een jaaromzet van bijna US$ 1,5 miljard. Het bedrijf geeft ongeveer een kwart van de totale omzet uit aan R&amp;D en veruit het grootste deel van de 4000 medewerkers zijn hierin actief. De omzet wordt wereldwijd behaald en het aandeel dat in het Verenigd Koninkrijk wordt gerealiseerd is minimaal. Arm had in 2015 kantoren in 17 landen.
Geschiedenis.
In december 1978 werd de "Cambridge Processor Unit Ltd" opgericht door Hermann Hauser en Chris Curry, een adviesbureau om computercomponenten te ontwerpen en bouwen. Korte tijd later werden hier microcomputersystemen aan toegevoegd en de eerste producten werden begin 1979 uitgegeven onder de merknaam "Acorn Computers Ltd". Na een succesvolle periode raakte het bedrijf in financiële problemen en werd in 1985 van de ondergang gered door Olivetti die een kwart van de aandelen in handen kreeg. 
In 1990 werd ARM een zelfstandig onderdeel en Apple Computer (nu Apple Inc.) was bereid hierin geld te steken. Van Acorn gaan 12 werknemers over naar de nieuwe onderneming. Oorspronkelijk heette het bedrijf Advanced RISC Machines, later afgekort tot ARM, en was het een joint venture van Acorn Computers, Apple Computer en VLSI Technology. Er komen meer klanten en in 1997 gaat het bedrijf naar de effectenbeurs van London en krijgt ook een notering op de NASDAQ.
In juli 2016 deed het Japanse telecombedrijf SoftBank een bod van US$ 32 miljard op alle aandelen van ARM Holdings. Het Britse technologiebedrijf ontwerpt microchips voor de telecomindustrie voor klanten als Samsung, Apple en Huawei. De overname heeft geen gevolgen voor het huidige management van Arm en ook het hoofdkantoor blijft in Cambridge. Met deze overname heeft SoftBank de positie versterkt op de nieuwe markt voor chips voor apparaten verbonden met het internet. De transactie werd op 5 september 2016 afgerond. 
Op 13 september 2020 kondigde NVIDIA aan dat ze met SoftBank overeenstemming heeft bereikt om ARM over te nemen voor US$ 40 miljard (ongeveer € 33,7 miljard). Aandeel- en toezichthouders moeten de transactie nog goedkeuren. Op 16 november 2021 kondigde de Britse Competition and Markets Authority (CMA) een diepgaand onderzoek aan, de focus ligt hierbij op de mededinging en de nationale veiligheid. Op 7 februari 2022 heeft NVIDIA de overname afgeblazen, er kwam teveel weerstand van toezichthouders en klanten. NVIDIA heeft al US$ 1,25 miljard betaald aan de verkopende partij en zal dit geld niet terugkrijgen. Na deze mislukte verkooppoging viel in februari 2022 het besluit ARM als zelfstandige onderneming naar de effectenbeurs te brengen.

