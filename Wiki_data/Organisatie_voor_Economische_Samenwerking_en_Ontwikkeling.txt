
<doc id="71767" url="https://nl.wikipedia.org/wiki?curid=71767" title="Organisatie voor Economische Samenwerking en Ontwikkeling">
Organisatie voor Economische Samenwerking en Ontwikkeling

De Organisatie voor Economische Samenwerking en Ontwikkeling (OESO) (Frans: "Organisation de coopération et de développement économiques", OCDE, Engels: "Organisation for Economic Cooperation and Development", OECD) is een samenwerkingsverband van 38 landen om sociaal en economisch beleid te bespreken, te bestuderen en te coördineren. De aangesloten landen proberen gezamenlijke problemen op te lossen en trachten internationaal beleid af te stemmen.
De organisatie begon in 1947 als Organisatie voor Europese Economische Samenwerking (OEES) ("Organisation for European Economic Co-operation", OEEC) om te helpen bij het Marshallplan voor de wederopbouw van Europa na de Tweede Wereldoorlog. In 1961 werd de organisatie hervormd naar de huidige OESO, waarvan ook niet-Europese landen lid konden worden. Sinds 1 juni 2006 is de secretaris-generaal van de OESO de Mexicaan José Ángel Gurría. Daarvoor, sinds 1996 was dit de Canadees Donald J. Johnston. De Belg Yves Leterme was adjunct-secretaris-generaal van september 2011 tot juni 2014. Zijn voorganger was de Nederlander Aart Jan de Geus (februari 2007-1 september 2011).
De organisatie is ook bekend als statistische organisatie met onder andere de Better Life Index.
De lidstaten van de OESO zijn overwegend welvarende landen; 31 (gemarkeerd *) worden beschreven als lidstaten met een hoog inkomen door de Wereldbank in 2003.

