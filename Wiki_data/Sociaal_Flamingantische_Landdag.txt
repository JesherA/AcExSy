
<doc id="480311" url="https://nl.wikipedia.org/wiki?curid=480311" title="Sociaal-Flamingantische Landdag">
Sociaal-Flamingantische Landdag

De Sociaal-Flamingantische Landdag of Sociaal-Flamingantische Trefdag was een linkse, republikeinse en Vlaams-nationalistische vereniging die in 2004 ontstond uit onvrede met de verrechtsing van de Vlaamse Beweging. Ze organiseerde jaarlijkse een trefdag of weekend met lezingen en debatten.
Ideologie.
De organisatie verwierp het gematigde nationalisme van de centrumpartijen als bourgeois-rechts en de radicale van het Vlaams Belang als extreemrechts. Ze vond dat de eersten niet genoeg aanspreken, wat zich uit in een verwaterende IJzerbedevaart, en de tweede met de migrantenproblematiek de Vlaamse beweging verziekt. In diverse manifesten omschreef de Sociaal-Flamingantische Landdag zichzelf als een tegenbeweging die vanuit een antikapitalistisch perspectief streefde naar een onafhankelijk, volkssoeverein Vlaanderen. De SFL wilde daarom niet enkel een ontmoetingsplaats of forum zijn waar links-progressieve flaminganten met elkaar verbroederen en debatteren, maar wilde tevens een echt democratisch, ecologisch, cultureel en sociaal-economisch verantwoord alternatief aanbieden voor het naar eigen zeggen door de eigen Vlaamse overheidsinstellingen gevoerde beleid van "ontmanteling". Tegelijk wilde de organisatie solidair zijn met andere linkse, volksnationalistische bewegingen in Europa zoals de Basken, Schotten en Catalanen.
Activiteiten.
De Sociaal-Flamingantische Landdag organiseerde jaarlijks een trefdag of weekend met lezingen en debatten met gastsprekers uit de Vlaamse Beweging.
Op de Sociaal-Flamingantische Trefdag van 2016 hekelde SFL onder meer de verengelsing van het onderwijs, de verspreiding van de tussentaal of verkavelingsvlaams in de media en de globalisering ("denationalisering") van de economie in Vlaanderen.

