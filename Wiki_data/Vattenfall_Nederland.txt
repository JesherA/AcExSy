
<doc id="265087" url="https://nl.wikipedia.org/wiki?curid=265087" title="Vattenfall Nederland">
Vattenfall Nederland

Vattenfall Nederland is een nutsbedrijf in Nederland met als kernactiviteiten de productie, verhandeling en levering van elektriciteit, aardgas en stadswarmte. Voor de overname door het Zweedse energiebedrijf Vattenfall heette het N.V. Nuon. Het verzorgt ook aanvullende diensten op het gebied van energiebesparing (isolatie), beveiliging en energieadvies. In 2017 produceerde het bedrijf ruim 18 terawattuur (TWh) aan elektriciteit. Vattenfall Nederland verkoopt gas en elektriciteit aan 2 miljoen klanten in Nederland en telt zo'n 3500 werknemers.
Bedrijfsgeschiedenis.
Ontstaan Nuon.
De N.V. Nuon is in 1994 ontstaan na een fusie van de PGEM en het PEB Friesland, met de Zuid-Gelderse Nutsbedrijven (ZGN) en de Veluwse Nutsbedrijven (VNB). Enige jaren later werd Energie Noord West ingelijfd, dat de energielevering en -distributie in Noord-Holland verzorgde. In 2003 nam Nuon de productiefaciliteiten van het voormalige UNA over van het Amerikaanse nutsbedrijf "Reliant Energy".
Op 1 december 2000 werd installatiebedrijf Feenstra overgenomen. Dit bedrijf is landelijk actief in de service, onderhouds- en vervangingsmarkt van verwarmings- en warmwatersystemen. In 2016 maakte Nuon bekend Feenstra te willen verkopen. Reden voor de voorgenomen verkoop is dat eigenaar Vattenfall zich wil focussen op energie en de activiteiten van Feenstra vallen hierbuiten. Bij Feenstra werkten toen nog 1500 mensen. De verkoop is uiteindelijk niet doorgegaan. Per 1 januari 2016 zijn wel de isolatie-activiteiten overgedragen aan Takkenkamp Isolatie.
Wet onafhankelijk netbeheer.
Nuon was een geïntegreerd nutsbedrijf; het was actief in de hele keten van elektriciteitsproductie tot aflevering bij de klant. In 2006 werd de Wet onafhankelijk netbeheer (WON, ook wel de Splitsingswet genoemd) ingevoerd. Deze wet verplicht alle geïntegreerde nutsbedrijven de activiteiten te splitsen in drie aparte onderdelen voor productie, transmissie en distributie. Het belang van transmissie werd zo groot geacht dat de overheid TenneT als enige verantwoordelijk stelde voor het beheer van het hoogspanningsnet, ofwel alle netten van 110 kV (kilovolt) en hoger.
Per 15 november 2008 ging de netbeheerder van Nuon zelfstandig verder onder de naam Liander, dat onderdeel is van Alliander. Op 30 juni 2009 kwam de holding N.V. Nuon te vervallen. Het productie- en leveringsbedrijf gaat zelfstandig verder onder de naam N.V. Nuon Energy.
Plannen tot fusie met Essent.
Nog voor de splitsing een feit werd, maakten op 1 februari 2007 Nuon en Essent bekend te willen fuseren. De combinatie, met de werknaam EssentNuon, zou leiden tot een groot energiebedrijf met een omzet van € 12 miljard, 20.000 medewerkers en met 5 miljoen klanten. Met de fusie hoopten beide energiebedrijven ook de splitsing te vermijden. Op basis van de voorgestelde ruilverhouding zouden de ex-Essent aandeelhouders 55% van EssentNuon verkrijgen en de Nuon aandeelhouders 45%. Begin april 2007 werd bekend dat er vanuit de Consumentenbond alsmede vanuit de aandeelhouders commentaar was op de voorgenomen fusie. Op 7 september 2007 maakten Nuon en Essent bekend dat de fusie niet doorging omdat geen overeenstemming kon worden bereikt over de ruilverhouding. Eerder lekte de naam Nusent uit, deze naam werd in januari 2007 geregistreerd bij de Kamer van Koophandel.
Overname Nuon Energy door Vattenfall.
In februari 2009 werd bekend dat het Zweedse Vattenfall, ook actief in Duitsland en Polen, "Nuon Energy" in fases gaat overnemen. Op 1 juli 2009 werd voor € 5,0 miljard een belang genomen van 49%; Vattenfall krijgt direct operationele zeggenschap en zal in 6 jaar het belang uitbreiden tot 100%. Vattenfall is volledig eigendom van de Zweedse staat. "Nuon Energy" vormt binnen Vattenfall de Business Group Benelux. In de overeenkomst tussen Nuon en Vattenfall is opgenomen dat het merk Nuon in ieder geval vier jaar zal blijven bestaan.
Naast Vattenfall bleven de andere grootaandeelhouders in Nuon Energy, de provincies Gelderland, Noord-Holland en Friesland en de gemeente Amsterdam, tot de levering van de laatste tranche aandelen in 2015, toen Vattenfall 100% eigenaar werd van Nuon Energy.
In augustus 2002 werd Nuon Belgium opgericht om te profiteren van de liberalisering van de Belgische energiemarkt. Medio 2011 had Nuon in België 150 medewerkers en ongeveer 550.000 aansluitingen voor gas en elektriciteit. Op 26 juli 2011 werden alle activiteiten in België, inclusief de dochtermaatschappijen Nuon Wind Belgium en Nuon Power Generation Walloon, verkocht aan het Italiaanse energieconcern Eni voor ongeveer € 157 miljoen.
In mei 2012 werd bekendgemaakt dat vier winstgevende dochters, Nuon-Isolatie, installateur Feenstra, zakelijk dienstverlener Ebatech en Nuon-Beveiliging, als één pakket te koop waren gezet. Deze vier dochters hadden zo'n 2000 van de in totaal 6000 werknemers van Nuon in dienst. Nuon zou langetermijncontracten met de verzelfstandigde of verkochte dochters aangaan. Vattenfall wilde dergelijke aanvullende dienstverlening in heel Europa volgens deze partnerformule gaan aanbieden.
Na zware verliezen bij Nuon, maakte Vattenfall in juli 2013 bekend het concern op te gaan splitsen in een Scandinavisch deel en een Europees continentaal deel. Het bedrijf wilde de activiteiten buiten Scandinavië, wat onder meer Nuon betrof, deels verkopen zodat risico’s op lastige markten als Nederland en Duitsland niet alleen meer voor rekening kwamen van Vattenfall.
Op 4 oktober 2018 maakte het bedrijf bekend dat de naam Nuon geleidelijk gaat verdwijnen, en plaatsmaakt voor de naam van het moederbedrijf. Vanaf 7 oktober 2019 hanteert het bedrijf alleen nog de naam Vattenfall.
Resultaten.
De omzet van Nuon fluctueert met name door veranderingen in energieprijzen. De geproduceerde volumes zijn redelijk constant, maar veranderingen in de prijs van belangrijke brandstoffen als aardgas en steenkool worden in de elektriciteitsprijzen gereflecteerd.
In 2005 en 2006 werden recordwinsten behaald mede door buitengewone baten. Exclusief bijzondere posten was het nettoresultaat € 495 miljoen in 2006 en in 2005 zo’n € 416 miljoen. In 2005 behaalde Nuon een boekwinst van € 410 miljoen op de verkoop van de windenergieactiviteiten in Spanje. In het resultaat over 2006 is mede begrepen de vrijval van de converteerbare achtergestelde leningen van € 91 miljoen en van de voorziening met betrekking tot de verkoop van een productiedeelneming van € 128 miljoen. Ten slotte nog boekwinsten van € 78 miljoen uit de verkoop van niet-kernactiviteiten, waaronder Vitens en de windparken in Duitsland en China. In 2009 daalde het aantal werknemers fors door de afsplitsing van het netwerkbedrijf Alliander.
Over 2012 leed Nuon een nettoverlies van € 716 miljoen, in 2011 maakte het nog een winst van € 438 miljoen. Het verlies was vooral een gevolg van de extra afschrijvingen van € 1074 miljoen op de gasgestookte centrales. Exclusief bijzondere posten steeg de nettowinst van Nuon met 5% tot € 280 miljoen en de omzet met 9% tot € 3,9 miljard. Door de aanhoudende economische problematiek is de vraag naar elektriciteit gedaald en daarmee ook de prijs. Nuon verwacht op de lange termijn minder van zijn investeringen in gascentrales terug te verdienen. Een andere maatregel die Nuon heeft genomen is de onrendabele kolengestookte Willem-Alexander Centrale in Buggenum te sluiten. In 2013 waren de marktomstandigheden nog steeds slecht en leed Nuon een verlies van € 419 miljoen. De resultaten werden gedrukt door een overschot aan productiecapaciteit, veel invoer van gesubsidieerde duurzame energie uit Duitsland en lage CO2-prijzen. Verder nam de elektriciteitsvraag af. Nuon deed weer een aanzienlijke afwaardering op haar gascentrales van € 0,7 miljard. Zonder deze afboeking en andere bijzondere posten realiseerde Nuon een winst van € 153 miljoen. In 2014 daalde de omzet met 16%. Door het warme weer daalde de gasafzet met 22% en ook liep de elektriciteitsproductie met 19% terug. De resultaten bleven onder druk staat door de aanhoudende slechte marktomstandigheden.

