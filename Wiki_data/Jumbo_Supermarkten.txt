
<doc id="278195" url="https://nl.wikipedia.org/wiki?curid=278195" title="Jumbo Supermarkten">
Jumbo Supermarkten

Jumbo is een Nederlandse keten van supermarkten van de "Koninklijke Jumbo Food Groep", waarvan alle aandelen worden gehouden door "Stichting Administratiekantoor Van Eerd Groep Holding". Het is met een marktaandeel van 21% de op een na grootste supermarktketen van Nederland, achter Albert Heijn. Er werkten (inclusief hoofdkantoor en distributiecentra) anno 2020 ongeveer 85.000 mensen. Sinds 2019 is Jumbo ook actief in België met anno januari 2022 zeventien winkels in Vlaanderen.
Geschiedenis.
Ontstaan.
Jan en Anita Meurs begonnen in 1979 in een voormalig kerkgebouw op het Lourdesplein in Tilburg een Lekker en Laag-supermarkt (voorloper van de huidige Jumbo formule). De naam komt voort uit een concurrerende supermarkt in Tilburg, Torro. De oprichters zochten naar een naam die machtiger was dan een Torro (de stier), dat werd Jumbo (een olifant). De Torro-formule is gedurende de jaren 90 overgegaan in Edah en Konmar. De in 1921 opgerichte Veghelse levensmiddelgroothandel Van Eerd kocht in 1983 de formule Jumbo en de supermarkt aan het Lourdesplein voor 1 miljoen gulden van de familie Meurs en opende vervolgens in korte tijd tientallen Jumbo's in de provincies Zeeland, Noord-Brabant en Limburg.
Groei.
In 2002 had Jumbo 36 winkels en een omzet van ongeveer 400 miljoen euro. In oktober 2005 werd er ook een Jumbo in het Drentse Valthermond geopend. Hiermee was er in elke provincie van Nederland een Jumbo-supermarkt te vinden, al was de aanwezigheid in de Randstad nog zeer beperkt. Daar kwam verandering in nadat Laurus, met formules als Edah, Konmar en Super de Boer, in financiële moeilijkheden kwam. Jumbo kocht 12 vestigingen van Konmar in 2006 en vestigingen van Super de Boer een jaar later.
In mei 2007 waren er honderd Jumbo vestigingen door heel Nederland, waarmee Jumbo een marktaandeel van 4,2% had in Nederland. In september 2007 waren er 78 filialen en 30 franchisenemers. Halverwege december 2007 was het totale aantal winkels, mede door de aankoop van de voormalige Laurus-supermarkten, opgelopen tot 117, waarmee 1,25 miljard euro omzet werd behaald. In oktober 2008 had Jumbo 120 winkels en kwam het marktaandeel volgens Jumbo boven de 5%. In 2008 had het bedrijf zijn groei op een lager pitje gezet om een flink aantal winkels op te frissen en een nieuw distributiecentrum in gebruik te nemen.
Op 18 september 2009 maakte het bedrijf bekend dat het Super de Boer wilde overnemen en een bod van € 4,20 per aandeel had gedaan. Het Franse Casino, houder van circa 57 procent van de aandelen Super de Boer, steunde het bod. Na een biedingsstrijd met Sperwer, bekend van de PLUS, werd op 19 oktober 2009 bekend dat Jumbo het winnende bod van € 4,82 per aandeel had uitgebracht. Na instemming van de Nederlandse Mededingingsautoriteit (NMa) werden de aandeelhouders van Super de Boer om groen licht gevraagd. Na de overname bestond de keten uit 311 winkels met een marktaandeel van meer dan 10%. Hiermee werd de Jumbo Groep in 2010 dan ook de op drie na grootste supermarktgroep van Nederland, na Albert Heijn, Superunie en C1000. Onder de naam Jumbo stond de keten, samen met Super de Boer toen op de gedeelde 7e plek. In februari 2010 werd er een begin gemaakt met het ombouwen van de eerste Super de Boer-winkels naar Jumbo. Eind 2011 opende Jumbo in Amsterdam de 250e winkel.
In november 2011 werd bekendgemaakt dat Jumbo alle C1000-vestigingen over zou nemen van CVC Capital Partners voor 900 miljoen euro. Op 21 februari 2012 ging de NMa akkoord en werd de overname definitief. Hierdoor werd Jumbo na Albert Heijn de grootste supermarktketen van Nederland.
Een groot filiaal van de Jumbo werd in maart 2013 geopend als Jumbo Foodmarkt, deze vestiging bevond zich in winkelcentrum Stada in Breda. Later volgden er nog enkele winkels met het Jumbo Foodmarkt-concept, onder andere in Amsterdam, Veghel en Utrecht. In het najaar van 2014 begon Jumbo met afhaalpunten. Klanten kunnen sindsdien hun boodschappen bestellen op de website van Jumbo en de bestelling vervolgens ophalen in een winkel of een ander afhaalpunt. Begin 2015 werd de 500ste Jumbo-supermarkt geopend.
In 2017 opende Jumbo in de Groningse binnenstad een gemakswinkel, naar de nieuwe Jumbo City-formule. Dit als opmaat om meer van zulke vestigingen te openen. Net als Albert Heijn wilde Jumbo kleine winkels openen op stations. In station Eindhoven Centraal kwam in november 2017 de eerstvolgende.
In maart 2018 werd bekend dat Jumbo samen met Coop de 131 winkels van EMTÉ zou overnemen. De bedoeling was dat twee derde van deze winkels Jumbo wordt en de Coop-formule zou voeren. De totale waarde van de transacties is zo'n 410 miljoen euro. Op 24 oktober 2018 is in Vught de 600ste Jumbo winkel geopend, dit betreft een voormalige EMTÉ-winkel. Op 31 oktober 2019 werd een volgende overname afgerond toen Jumbo alle aandelen en de zes vastgoedlocaties van de Agrimarkt in handen kreeg.
Verdere groei en België.
Eind 2019 heeft Jumbo de eerste winkels in België geopend. De eerste Jumbo is op 6 november in Pelt geopend. Daarna zijn er winkels in Lanaken en Rijkevorsel geopend. In 2020 en 2021 volgden er meer. Halverwege 2021 zijn er 11 winkels in Vlaanderen. 
Jumbo zag de online-omzet in 2020 verder groeien en naderde voorafgaande aan de drukke decembermaand al de 500 miljoen euro, mede doordat men in dat jaar meer online boodschappen deed vanwege de coronacrisis. De totale omzet nam in 2020 toe met vijftien procent, tot 9,68 miljard euro. Desondanks werd op 12 april 2021 bekend dat Jumbo zou gaan reorganiseren, waardoor honderden medewerkers op zoek moesten naar een nieuwe baan binnen Jumbo of een functie elders. De functies van afdelingschef en eerste medewerker zouden binnen de eigen Jumbo-winkels komen te vervallen, winkels van franchisenemers dus uitgezonderd. Jumbo was niet de enige supermarktorganisatie die een reorganisatie doorvoerde aan het begin van 2021. Ook concurrent Albert Heijn en zelfbedieningsgroothandel Makro reorganiseerden.
Op 26 april 2021 maakte Jumbo-cfo Ton van Veen bekend dat het bedrijf 200 miljoen euro had opgehaald met het uitgeven van Schuldschein-leningen, naar voorbeeld van onder andere Basic-Fit. Het opgehaalde geld wilde het bedrijf inzetten voor verdere groei. In de eerste helft van 2021 behaalde Jumbo een omzet van 5,4 miljard euro, een stijging van ruim 5 procent ten opzichte van dezelfde periode het jaar ervoor. Van Veen uitte wel zijn zorgen over het onder druk staande verdienmodel van de supermarktketen. Onder andere door de opkomst van flitsbezorgers, zoals Getir en Zapp, ging Jumbo de mogelijkheden onderzoeken om zelf een alternatief te introduceren. Daarnaast zouden er in 2021 nog 23 winkels en 4 bezorghubs worden geopend. In juli 2021 sloot Jumbo een samenwerkingsovereenkomst met horecagroothandel Makro om zakelijke klanten beter te kunnen bedienen. Hierdoor werden er ruim duizend artikelen uit het Makro-assortiment toegevoegd aan het zakelijke online winkelkanaal van Jumbo.
In aanwezigheid van de familie Van Eerd werd op 22 september 2021 het 700ste Jumbo-filiaal geopend, aan het Gelderlandplein in Amsterdam. Diezelfde maand begon het bedrijf met het openen van 200 kletskassa's door het hele land om mensen die om een praatje verlegen zitten te accommoderen. Op 3 oktober 2021, bij het 100-jarig bestaan van het familiebedrijf waaruit Jumbo is voorgekomen, werd het predicaat koninklijk verleend. De naam van de holding is sindsdien Koninklijke Jumbo Food Groep.
Begin 2022 kondigde Jumbo een samenwerking aan met flitsbezorger Gorillas. De samenwerking betreft de twee markten waarin Jumbo actief is, Nederland en Vlaanderen, en was het resultaat van een halfjaar beraad of Jumbo zélf flitsbezorging zou moeten opzetten binnen de organisatie of een samenwerking zou starten. Jumbo maakte die dag ook de omzetcijfers van 2021 bekend, die stegen en kwamen uit op 9,9 miljard euro. Eind maart 2022 werd bekend dat de Jumbo-eigenaar – de familie Van Eerd – een belang had genomen in de Benelux-divisie van Gorillas.
Winkelformules.
Jumbo Supermarkt.
Dit is de hoofdformule van de Jumbo Groep met – anno 2021 – meer dan 650 vestigingen, waarvan er ruim 500 ook een afhaalpunt hebben. In 2013 werden de winkels voorzien van een nieuwe huisstijl. Ook introduceerde Jumbo enkele jaren later de zelfscan in de meeste winkels. Ze zijn te herkennen aan de witte tekst op een gele achtergrond en de bruine vloertegels.
Jumbo City.
De Jumbo City-formule is een Jumbo-supermarkt met een kleinere opzet. De eerste vestiging van deze formule werd in 2017 geopend in Groningen, waarna er winkels volgden in 's-Hertogenbosch, Amsterdam, Den Haag en Utrecht. De formule richt zich de kleine en snelle boodschap en het assortiment bevat elementen van drie andere Jumbo-onderdelen: Jumbo Supermarkt, Jumbo Foodmarkt en La Place. Na de introductie in 2017 zette Jumbo in op de groei van deze formule, waardoor er in de jaren die volgden meerdere stadswinkels werden geopend in Nederlandse binnensteden. In november 2017 werd ook de eerste stationswinkel van het concept geopend in het vernieuwde station Eindhoven Centraal. Ook volgden er een samenwerking met de HEMA op zes stations. De HEMA had hier al een vestiging en Jumbo zou het foodgedeelte voor haar rekening gaan nemen.
Jumbo Foodmarkt.
De Jumbo Foodmarkt is een Jumbo-supermarkt met een grote opzet. Behalve een supermarkt is er een horeca-aanbod bestaande uit verschillende keukens en La Place-onderdelen. In de winkel is er een zogenaamd Foodcafé waar de gekochte versmaaltijden of een kop koffie kunnen worden geconsumeerd.
De eerste vestiging van deze formule werd in maart 2013 geopend in Breda en is met een oppervlakte van 6.000 vierkante meter de tot dan toe grootste supermarkt van Nederland. Op 28 november 2014 werd er een tweede vestiging geopend, ditmaal in Amsterdam. Bijna een jaar later, op 25 november 2015, volgde de derde vestiging aan de CHV Noordkade in Veghel.
Later volgden er vestigingen in Utrecht Leidsche Rijn (2015), Tilburg (2018), Leidschendam (19 juni 2019), Groningen (19 september 2019) en Goes (27 november 2019). De Foodmarkt in Groningen was de eerste Foodmarkt die wordt uitgebaat door een franchiser. Op 2 februari 2021 werd begonnen met de uitbreiding van winkelcentrum Sterrenburg in Dordrecht waar een nieuwe Foodmarkt geopend zou worden. Deze vestiging werd op 23 februari 2022 officieel geopend.
In Scheveningen aan de haven wordt er een winkel van Jumbo Koornneef uitgebreid tot Foodmarkt en in Naaldwijk is dezelfde franchiser bezig met de bouw van nog een Foodmarkt. Ook staan er een Foodmarkt gepland in Rotterdam, Echt en in Zwolle.
Jumbo.com.
Via de website Jumbo.com of met de Jumbo-app kan men boodschappen bestellen om zelf op te halen bij een Pick Up Point of om te laten bezorgen. De Jumbo Groep heeft, naast de grotere distributiecentra, enkele bezorghubs geopend. Voor zakelijke klanten, zoals sportkantines, MKB-ondernemingen en zorginstellingen, is er een winkelkanaal ingericht.
Jumbo Golf &amp; Hockey.
Jumbo heeft in 2004 de London Golf Centres, die het in 2003 kocht, omgebouwd tot Jumbo Golfwereld. Dit bedrijf profileert zich als servicediscounter op golfgebied. Inmiddels zijn er acht vestigingen. Anno 2021 zijn de winkels omgedoopt tot Jumbo Golf &amp; Hockey en heeft het naast de acht vestigingen voor golf ook vijf winkels voor hockey.
Overigen.
Jumbo Academy.
De medewerkers van Jumbo kunnen bij de Jumbo Academy een erkende opleiding volgen waarvoor het bedrijf samenwerkt met NCVB Bedrijfsopleidingen en de Avans Hogeschool. Na afronding van deze opleidingen kunnen medewerkers een mbo- of hbo-diploma halen. Daarnaast introduceerde Jumbo in 2017 de Jumbo Tech Campus. Het bedrijf had de ambitie om uit te groeien tot een leidende omnichannel retailer in Nederland. De Tech Campus richt zich op de ontwikkeling van (klantvriendelijke) digitale oplossingen voor Jumbo.
Jumbo Foodcamp.
Om trainers, coaches, kantinemedewerkers en bestuurders van sportclubs te inspireren en ondersteunen bij het realiseren van een gezonde sportomgeving werd de Jumbo Foodcamp-module ontwikkeld. Jumbo ontwikkelde, in samenwerking met NOC*NSF, een twaalf weken durende trainingsmodule die bestaat uit verschillende sessies omtrent voeding, gezondheid en sport. Deze module zou vanaf 2022 worden ingezet bij alle sportverenigingen die aangesloten zijn bij de nationale sportorganisatie.
Jumbo Foodcoach.
Jumbo introduceerde de Jumbo Foodcoach-app bij verschillende sportteams, maar maakte deze in 2020 ook beschikbaar voor klanten. De app is mede-ontwikkeld met NOC*NSF en Team Jumbo-Visma en geeft gebruikers een gepersonaliseerd weekmenu met recepten om meer resultaat uit hun sportprestaties te halen. De app richt zich op fitnessers, wielrenners, hardlopers en teamsporters.
Jumbo Magazine.
In 2013 introduceerde Jumbo haar eigen magazine "Hallo Jumbo" met daarin allerlei recepten, kooktips, interviews en achtergrondverhalen. De oktober/november 2021-editie was de 100e editie van het magazine.
Smulweb.
In 2018 maakte Jumbo bekend dat het voornemens was om het voedings- en receptenplatform Smulweb over te nemen. Jumbo heeft inmiddels alle activiteiten van Smulweb overgenomen, inclusief het magazine Smult. Smulweb is strategisch neergezet als verrijking voor jumbo.com en de Jumbo-app.
Organisatie.
Hoofdkantoor en distributiecentra.
Het hoofdkantoor en distributiecentrum bevinden zich van oudsher op bedrijventerrein de Oude Haven in Veghel, Noord-Brabant. Vanwege de enorme groei van het bedrijf werd er in Veghel nog een distributiecentrum op industrieterrein De Dubbelen geopend en werden er rond 2008 twee gebouwd op bedrijventerrein De Amert. 
Daarnaast heeft Jumbo ook distributiecentra elders in Nederland, zoals in Beilen, Breda, Elst en Woerden. Het distributiecentra van de onlinewinkel zijn gevestigd in 's-Hertogenbosch en Raalte. Ook het landelijke diepvries-distributiecentrum is gevestigd in Raalte. Een verdeelcentrum in Drachten werd gesloten. In november 2020 werd er een nieuw, duurzaam en volledig gemechaniseerd distributiecentrum geopend in Nieuwegein. In het voorjaar van 2021 volgde er een distributiecentrum in Bleiswijk en op 21 juli van dat jaar werd het startschot gegeven voor de uitbreiding van het centrum in Nieuwegein, wat pas acht maanden in gebruik was.
Naast de distributiecentra kent Jumbo ook zestien bezorghubs die worden gebruikt voor de leveringen van online bestellingen. Deze hubs bevinden zich in Amsterdam, Bemmel, Deventer, Dordrecht, Eindhoven, Groningen, Heerenveen, Heerhugowaard, Hengelo, Maastricht, Middelburg, Utrecht, Zwolle en bij de distributiecentra in 's-Hertogenbosch, Breda en Bleiswijk.
Inkooporganisatie.
Jumbo kocht jarenlang producten in bij inkooporganisatie Superunie. In oktober 2009 maakten Jumbo en Schuitema (C1000) bekend dat ze samen een nieuwe inkooporganisatie gingen oprichten. Deze inkooporganisatie kreeg de naam "Bijeen" en ging per 1 januari 2010 van start. Later werden ook de Super de Boer winkels bevoorraad door "Bijeen". Vanwege de overname van C1000 door Jumbo kwam de naam "Bijeen" vanaf medio 2012 te vervallen. De inkooporganisatie heet sindsdien gewoon Jumbo.
Prijsbeleid.
In 2018 ontdekte de Consumentenbond dat verschillende Jumbo-supermarkten niet dezelfde prijzen hanteren voor dezelfde artikelen en dat dit een doelbewust en structureel beleid is, bij een check in 2020 bleek dit nog steeds. Jumbo hanteert vier prijsniveaus: Laag, Laag/Midden, Midden/Hoog en Hoog. Het gehanteerde niveau hangt af van de nabije concurrentie: is er geen of alleen een duurdere supermarkt in de buurt, dan zijn de prijzen bij Jumbo doorgaans hoger dan wanneer er meer of voordeliger concurrentie dichtbij is. 16% van de filialen hanteert de laagste prijzen; 30% 'laag-middenprijzen'; 10% 'midden-hoogprijzen', en 44% de hoogste prijzen. In Friesland en Groningen zijn alleen maar 'dure' Jumbo's, in Zeeland zijn alle Jumbo's behalve die in Goes 'duur'.
Huismerken.
Vanaf augustus 2008 liet Jumbo Supermarkten het huismerk O'Lacy geleidelijk uit de schappen verdwijnen. Jumbo ging verder met een huismerk onder de namen 'Jumbo', 'Jumbo Budget' en 'Jumbo Exclusief'. Het merk 'Jumbo Budget' werd later vervangen door het van Super de Boer overgenomen Euromerk. Bij Vomar, waar O'Lacy eveneens werd verkocht, is men in maart 2009 met het merk gestopt. Men heeft ook enkele private label-merken zoals het pilsener Dors.
Marketing.
Acties.
Jumbo zet als marketingmiddel kortlopende spaaracties in. Met zegeltjes kan dan gespaard worden voor korting op de aanschafprijs van koekenpannen en dergelijke. Met de actie 'Sparen voor je school' richt Jumbo zich op kinderen en hun ouders. Scholen kunnen de actie ondersteunen met bannieren.
Sponsoring.
Jumbo is al jaren actief als sponsor in de sportwereld. Zo heeft het sinds 2013 een wielerploeg, sinds 2014 een schaatsploeg en sinds 2021 een vrouwenwielerploeg. Door de jaren heen zijn succesvolle Nederlandse sporters verbonden geweest aan deze ploegen, zoals Tom Dumoulin, Steven Kruijswijk, Dylan Groenewegen, Antoinette de Jong, Sven Kramer, Kjeld Nuis en Marianne Vos.
Naast de eigen sportploegen is Jumbo ook persoonlijke sponsor van Max Verstappen, waarbij hun naam aanwezig is op zijn helm en ze samen de Jumbo Racedagen organiseren op Circuitpark Zandvoort. Ook de Heineken Dutch GP wordt onder andere door Jumbo gesponsord. En sponsort het bedrijf de voetbalclub PSV als onderdeel van de Brainport Eindhoven. Maar ook in de amateursport is Jumbo actief als sponsor. Zo is het de hoofdsponsor van de Veghelse voetbalclub Blauw Geel '38.
Daarnaast is Jumbo zichtbaar op de dagelijkse televisie via reclamespotjes met Frank Lammers en Maike Meijer. Ook heeft het bedrijf zich als partner verbonden aan verschillende televisieprogramma's om hun doelgroep nog beter te kunnen bereiken. Zo was het onder andere de vaste partner van Net5-programma "Wat Eten We?", gepresenteerd door Jet van Nieuwkerk, en was het verbonden aan programma's van 24 Kitchen.
Radio.
Op 29 september 2020 werd met "Jumbo Radio" een eigen radiostation gelanceerd door de supermarktketen. Dit radiostation zendt iedere werkdag live programma's uit met eigen dj's. Kristel van Eijk – voormalig radio-dj bij SLAM!, Qmusic en 3FM – verzorgt een ochtendprogramma van 9.30 tot 12.30 uur. Ook wordt er een middagprogramma geproduceerd – van 16.00 tot 19.00 uur – dat wordt gepresenteerd door Daniël Smulders, die voorheen bij Qmusic werkte.
Andere merken.
Gorillas.
Nadat Jumbo Supermarkten een samenwerking had afgesloten met flitsbezorger Gorillas werd enkele maanden later bekend dat de Jumbo-eigenaar – de familie Van Eerd – ook een belang had genomen in de Benelux-divisie van het Duitse bedrijf. Deze aandelen werden ondergebracht bij Mississippi Ventures; een investeringsvehikel van de familie. Door het nemen van een belang in het bezorgbedrijf intensiveerde de samenwerking tussen beide partijen, waarbij er onder andere gekeken werd naar het delen van locaties. Ook werd Gorillas co-sponsor van de Jumbo-wielerploeg. In de Benelux is Gorillas onder andere actief in Amsterdam, Brussel, Rotterdam, Den Haag, Haarlem, Leiden, Arnhem, Tilburg, Nijmegen, Eindhoven, Groningen, Leeuwarden, Enschede, Antwerpen en Utrecht.
HEMA.
Op 21 oktober 2020 werd bekend dat de familie Van Eerd in onderhandeling was om de HEMA, een Nederlandse keten van warenhuizen, over te nemen. De Jumbo-eigenaren zouden dit samen doen met investeerder Parcom. De HEMA-formule zou niet worden ondergebracht bij de Jumbo Holding, maar bij de Mississippi Ventures. Voor de hand lag wel dat beide formules nauwer zouden gaan samenwerken dan de samenwerking daterend van eind 2019, door die samenwerkingsovereenkomst lagen er al HEMA-producenten in de schappen van Jumbo-supermarkten vóór de overname. Om geld vrij te maken voor de overname was Jumbo in onderhandeling met vastgoedfonds Annexum over de verkoop van 62 winkelpanden, om die vervolgens terug te huren. Op 17 december 2020 werd bekend dat de HEMA definitief zou worden overgenomen door de familie Van Eerd, via Mississippi Ventures, in samenwerking met Parcom. Deze overname werd op 1 februari 2021 officieel goedgekeurd door de Autoriteit Financiële Markten en de Europese Commissie, en daarmee definitief bekrachtigd.
La Place.
In 2016 nam de Jumbo Groep een deel van de La Place-restaurants over uit de failliete boedel van de V&amp;D-holding. Een groot deel van de losse vestigingen en het hoofdkantoor werden onder de merknaam La Place gecontinueerd. Jumbo is ook producten gaan samenstellen onder de merknaam La Place die worden verkocht in de supermarktformules. In 2017 werden er 18 AC Restaurants toegevoegd aan het portfolio, hiermee werd de aanwezigheid van het merk langs autosnelwegen versterkt.
Op 4 januari 2021 werd bekend dat Jumbo de exploitatie van een groot aantal La Place-vestigingen overdraagt aan de Vermaat Groep. Vermaat neemt de medewerkers, activa en exploitatie van 44 vestigingen over, terwijl Jumbo eigenaar blijft van het La Place-merk, zes eigen restaurants, vier stationslocaties en de (inter)nationale franchiserelaties. Ook zal Jumbo zich verder focussen op de uitbreidingsplannen van de gemaksformule La Place Express en de uitrol van La Place-producten binnen Jumbo Supermarkten.
Super Food Plaza.
Super Food Plaza is een formule die sinds 2012 op Aruba wordt gebruikt. De winkel is nagenoeg identiek aan die van een Jumbo Supermarkt, alleen is de voertaal Engels en heeft het een aangepast assortiment. Wel wordt het Jumbo huismerk aangeboden. De winkel is geen onderdeel van de Jumbo Groep Holding.

