
<doc id="73156" url="https://nl.wikipedia.org/wiki?curid=73156" title="Rotterdam Ahoy">
Rotterdam Ahoy

Rotterdam Ahoy (voorheen bekend als Ahoy en Ahoy Rotterdam) is een accommodatie voor beurzen, (sport)evenementen, concerten, congressen en vergaderingen in Rotterdam. Het is gelegen in Rotterdam-Zuid, nabij winkelcentrum Zuidplein en het Zuiderpark. Het is een van de grootste evenementenhallen van Nederland.
Geschiedenis.
Tentoonstelling.
De basis van het huidige Rotterdam Ahoy werd gelegd in 1950 toen, vanwege de voltooiing van de wederopbouw van de Rotterdamse haven, de tentoonstelling "'Rotterdam Ahoy!"' werd gehouden op het Land van Hoboken waar nu het Erasmus MC staat. Voor de tentoonstelling werd een tijdelijke ruimte neergezet die tot 1966 werd geëxploiteerd onder de naam "Ahoy'-hal". Gedurende die periode vond onder andere de Nationale Energie Manifestatie 1955 plaats en vanaf 1958 werd er elke zomer Jeugdland georganiseerd, een wekenlang speelevenement voor kinderen. Na 1966 werd er een tijdelijk onderkomen gevonden aan de Hofdijk / Pompenburg in het centrum van Rotterdam, op het terrein van de voormalige "Heliport".
Naar Rotterdam-Zuid.
De bouw op de locatie van het huidige complex begon in 1968. De bouw van het "Sportpaleis" (met daarin een vaste wielerbaan) en een drietal tentoonstellingshallen werd in 1970 afgerond. De officiële opening vond plaats tijdens de Zesdaagse van Rotterdam en werd verricht door Prins Claus op 15 januari 1971. De eerste beurs vond echter al plaats vóór de officiële opening, want in september 1970 was Ahoy namelijk de locatie voor de beurs "Femina". Pink Floyd was op 3 april 1971 de eerste band die een concert organiseerde in Ahoy.
Vanaf 1973 werd hier ook weer jaarlijks "Jeugdland" georganiseerd. De naam veranderde later in "Kids Adventure" en "Kdz! Adventure" en sinds 2015 heet het "Jeugdvakantieland."
In 1974 werd het allereerste ABN AMRO World Tennis Tournament georganiseerd, dat werd gewonnen door Tom Okker.
Uitbreiding.
In 1980 werd een uitbreiding met een tweetal hallen gerealiseerd. Om te kunnen voldoen aan de stijgende vraag van de gebruikers werd in 1988 besloten om het complex te renoveren. Er werd hierbij veel aandacht besteed aan het up-to-date brengen van de werktuigbouwkundige en elektrotechnische installaties. Ook werd de inmiddels weinig gebruikte wielerbaan uit het "Sportpaleis" weggebroken om meer capaciteit te bieden voor bijvoorbeeld concerten.
Op 26 augustus 1996 werd de eerste paal geslagen voor het nieuwe kantorencomplex. In het jaar dat volgde werd Ahoy uitgebreid met een zesde evenementenhal en een ontvangsthal. Grenzend aan deze multifunctionele ruimte werden de kantoren, horecagelegenheden en kleinere congres- en vergaderruimten gerealiseerd. Ook werd de entree van het "Sportpaleis" aangepast naar de huidige situatie waardoor de directe brugverbinding met het metrostation en het winkelcentrum verloren ging. De brug werd deels verwijderd waardoor deze nu eindigde bij een trap die uitkwam op het plein voor de ontvangsthal. Op 3 maart 2017 werd begonnen met het afbreken van het laatste deel, nadat de brug onveilig was geworden doordat er een vrachtwagen eerder die week tegen een van de liggers van de brug gereden was.
In 1997 was Ahoy voor de eerste keer gastheer van de MTV Europe Music Awards. De jaarlijkse prijsuitreiking keerde in 2016 nog eens terug. Sinds 1999 wordt Ahoy jaarlijks omgebouwd tot "De Grootste Kroeg van Nederland", zoals de organisatoren van het jaarlijkse De Vrienden van Amstel LIVE! Ahoy graag typeren. Gedurende de jaren '10 is het evenement uitgegroeid tot een van de grootste indoor-evenementen van Nederland, met meer dan 100.000 bezoekers per editie.
Tot 2007 werd de naam van het complex geschreven als "Ahoy' Rotterdam". De apostrof is nadien verdwenen.
Tussen de zomer van 2009 en eind 2010 werd het Sportpaleis grondig gemoderniseerd. Op 9 oktober 2009 werd de eerste paal de grond in geslagen. Zo werd de bezoekerscapaciteit vergroot en kreeg de beleving van de bezoeker bijzondere aandacht. Het gebouwvolume werd zo veel mogelijk intact gelaten; alleen daar waar nodig was er een uitbreiding voorzien. De productietechnische eigenschappen van het gebouw werden opgewaardeerd om onder meer aan de eisen van internationale artiesten te blijven voldoen; gebouweigenaar Ontwikkelingsbedrijf Rotterdam greep de noodzakelijke renovatie aan om het Sportpaleis zo te verbouwen dat de accommodatie bij de beste van Europa zou blijven behoren. Sinds 2012 kent Ahoy stevige concurrentie van de Ziggo Dome, waardoor internationale artiesten steeds vaker voor de nieuwere accommodatie in Amsterdam kiezen.
In 2018 werd de eerste paal geslagen van de nieuwste uitbreiding van Ahoy. Het bestaande complex werd uitgebreid met een internationaal congrescentrum en een multifunctionele concertzaal die in het najaar van 2020 werden opgeleverd. Het complex in april 2021 voorzien van 5.200 zonnepanelen, goed voor een jaarlijkse productie van 1.755 MWh. Hiermee kan het complex 195 dagen per jaar grote evenementen voorzien van duurzame energie.
Coronacrisis.
Vanwege de coronacrisis werden er in 2020 en 2021 vele evenementen afgelast. In april 2020 werd er een noodhospitaal in Ahoy ingericht, met in eerste instantie 60 bedden. Het werd uiteindelijk niet gebruikt. In augustus van dat jaar moest 40 procent van het vaste personeel worden ontslagen. In december 2021 werd er een vaccinatielocatie van de GGD Rotterdam-Rijnmond geopend.
Gebruik Ahoy.
Het complex wordt zeer regelmatig gebruikt voor tentoonstellingen, congressen en seminars. Voor deze evenementen worden met name de zes hallen gebruikt met een totale oppervlakte van 30.000 m². Er zijn zowel exposities voor zakelijk geïnteresseerden als evenementen voor consumenten. Een van de hallen kan sinds 2006 omgevormd worden tot een theater.
Jaarlijks worden vele (sport)evenementen georganiseerd in het complex. Hier worden zowel de hallen als het "Sportpaleis" voor gebruikt. Naast sport wordt deze arena gebruikt voor het organiseren van concerten en andere grote evenementen. In 2006 werd na zeventien jaar afwezigheid weer een (wegneembare) wielerbaan in Ahoy aangelegd zodat na lange tijd weer een Zesdaagse van Rotterdam verreden kon worden. Meerdere van Ahoy's kenmerkende evenementen hebben anno 2013 al veertig edities gehad. Zo werd in 2010 het veertigste "Kerstcircus Ahoy" georganiseerd en beleefde het "World Tennis Tournament" haar veertigste editie in 2013. Ook het "North Sea Jazz Festival" organiseerde haar veertigste editie in Ahoy. Vele nationale en internationale artiesten hebben opgetreden in Ahoy. Zo waren er onder andere optredens van André Hazes , Lee Towers, René Froger, Frank Zappa, Led Zeppelin en Queen. 
Songfestival.
In 2007 werd al het Junior Eurovisiesongfestival in Rotterdam Ahoy gehouden, maar in 2020 zou het Eurovisiesongfestival er plaatsvinden. Het festival werd echter afgelast vanwege de coronapandemie. Een jaar later vond het Eurovisiesongfestival alsnog plaats, van 18 tot en met 22 mei, en was het de grootste productie ooit in Ahoy.

