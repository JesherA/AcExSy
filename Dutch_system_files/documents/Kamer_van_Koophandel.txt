
<doc id="49331" url="https://nl.wikipedia.org/wiki?curid=49331" title="Kamer van Koophandel">
Kamer van Koophandel

Een Kamer van Koophandel is een organisatie die ondernemingen vertegenwoordigt. In veel landen zijn er verschillende Kamers van Koophandel, maar de activiteiten en doelen verschillen per land.
Situatie in België.
De Kamers van Koophandel in België zijn verenigingen van werkgevers, waar de meeste ondernemers bij zijn aangesloten. Er zijn zes Vlaamse, één Brusselse en zes Waalse Kamers van Koophandel. Al deze Kamers zijn geaccrediteerd door en lid van de Federatie van Belgische Kamers van Koophandel (FKHNB). Daarnaast is er nog een groot aantal Belgische Kamers van Koophandel in het buitenland, waarvan er 28 zijn geaccrediteerd door de FKHNB.
De zes Vlaamse Kamers van Koophandel en het Vlaams Economisch Verbond (VEV) zijn verenigd in het "Vlaams netwerk van ondernemingen", Voka.
De zes Kamers van Koophandel in Vlaanderen zijn:
De zes "Chambres de Commerce et d'Industrie" in Wallonië zijn:
De Kamer van Koophandel in Brussel ging in 2006 een verregaande alliantie aan met het Verbond van Ondernemingen te Brussel. Ze werken sinds 2008 samen onder de gemeenschappelijke naam "Brussels Enterprises Commerce and Industry".
Doel en activiteiten.
De Kamers van Koophandel houden zich bezig met advisering en belangenbehartiging voor ondernemers. Ze adviseren ook de overheid en zetten zich daarbij in voor een goed ondernemersklimaat, denk bijvoorbeeld aan de beschikbaarheid van bedrijfsterreinen.
Een andere belangrijke taak is de geschillenbeslechting voor handelsconflicten tussen bedrijven. De Kamers van Koophandel zijn daartoe actief in arbitrage op handelsgebied.
Situatie in Nederland.
De KvK is in Europees Nederland een zelfstandig bestuursorgaan, geregeld in de Wet op de Kamer van Koophandel. Het instituut Kamer van Koophandel wordt ondersteund door de Handelsregisterwet 2007. Het budget van de KvK wordt gefinancierd uit de rijksbegroting en door inkomsten uit (kostendekkende) tarieven voor verleende diensten en geleverde producten. De KvK is een organisatie zonder winstoogmerk, complementair aan andere publieke en private organisaties. Het ministerie van Economische Zaken houdt toezicht op de uitvoering van de taken van de KvK.
Op de BES-eilanden stelt de "Wet op de Kamers van Koophandel en Nijverheid BES" twee Kamers van Koophandel vast. Eén op Bonaire en één op Sint Eustatius voor Sint Eustatius en Saba gezamenlijk. De "Handelsregisterwet 2009 BES" bepaalt dat de KvK's belast zijn met het beheer van het Handelsregister.
Andere Kamers van Koophandel in Nederland en België.
Naast de regionale kamers van koophandel komen in Nederland en België ook de zogenaamde bilaterale Kamers van Koophandel voor. Dit zijn verenigingen waar bedrijven zijn aangesloten die zaken doen met een bepaald land. Bijvoorbeeld de Nederlandse Kamer van Koophandel voor België en Luxemburg (NKVK) Nederlands-Franse Kamer van Koophandel en de Nederlands-Duitse Kamer van Koophandel. In tegenstelling tot de regionale kamer van koophandel waar bedrijven verplicht zijn ingeschreven in het handelsregister, is er bij de bilaterale kamers sprake van een betaald lidmaatschap. De bilaterale kamers richten zich merendeels op handelsbevordering. Men organiseert handelsmissies, geeft seminars over zakendoen met bijvoorbeeld Duitsland of doet individuele marktonderzoeken.
Naast de bilaterale kamers bestaan er ook kamers van koophandel die zijn opgericht door een bepaald land, ter promotie van dat land. Voorbeelden zijn de "American Chamber of Commerce in the Netherlands" en de Franse Kamer van Koophandel in Nederland.
Situatie in Suriname.
In Suriname houdt de Kamer van Koophandel en Fabrieken de registratie voor het handelsregister bij. Daarnaast bedient het bedrijven voor, tijdens en na de start van advies. Ook zijn er nog de Suriname-Nederland Kamer van Koophandel, een Ghana-Suriname Kamer van Koophandel en een Suriname India Chamber of Commerce and Industry.
Kamers van Koophandel elders.
Buiten de Nederlandstalige landen zijn ook Kamers van Koophandel actief. Deze Kamers hebben een ander karakter dan de Nederlandse Kamer van Koophandel. Met name in de Verenigde Staten en het Britse Gemenebest zijn de KvK's ("Chambers of Commerce") meer verenigingen waarbij ondernemers zich aansluiten om de regio die wordt vertegenwoordigd, te promoten en economisch te stimuleren. Deze Kamers van Koophandel hebben geen Handelsregister en het lidmaatschap is vrijwillig. Bedrijven staan in het buitenland vaak ingeschreven bij aparte instellingen, zoals het Companies House in Cardiff, Groot-Brittannië. Frankrijk kent de "Chambre de commerce et d'industrie"; Duitsland de "Handelskammer".

