
<doc id="7336" url="https://nl.wikipedia.org/wiki?curid=7336" title="Goede tijden, slechte tijden">
Goede tijden, slechte tijden

Goede tijden, slechte tijden, vaak afgekort tot GTST, is een Nederlandse soapserie die sinds 1 oktober 1990 wordt uitgezonden door de commerciële televisiezender RTL 4. De serie draait om de inwoners van het fictieve plaatsje Meerdijk.
Het script van de eerste twee seizoenen is gebaseerd op de Australische soapreeks "The Restless Years" (1977-1981). Vanaf het derde seizoen is deze formule losgelaten en sindsdien zijn de verhaallijnen van "GTST" volledig uitgewerkt door Nederlandse auteurs.
Ontstaan van GTST.
Het idee om in Nederland een soapserie te gaan produceren, kwam van Joop van den Ende. In de Verenigde Staten en Engeland werden al jaren met groot succes soapseries als "As the world turns" en "Coronation Street" uitgezonden. Om die reden wilde Van den Ende dit fenomeen naar Nederland halen en uiteindelijk een dagelijkse dramaserie voor RTL 4 maken. Hij benaderde in eerste instantie Willy van Hemert, de schrijver en regisseur van "Dagboek van een herdershond", maar Van den Ende realiseerde zich echter dat een soap van ongeveer tweehonderd afleveringen van vijfentwintig minuten per seizoen niet haalbaar was voor een gepensioneerde man. Producer Gijs Versluys gaf het idee om een remake te maken van een soap die zijn succes al had bewezen. Bert van der Veer werd richting Los Angeles gestuurd en hij kwam terug met het scenario van "Ryan's Hope", alleen waren de rechten hiervoor moeilijk te verkrijgen. Het zou dan ook nog tot 1994 duren voordat deze serie de basis werd voor "Onderweg naar Morgen".
Van den Ende bleef zoeken en Gijs Versluys legde contact met Reg Watson, de bedenker van "The Restless Years". Hij leverde een aantal videobanden bij het secretariaat van Van den Ende af. Na enige tijd wachten werd Versluys in Aalsmeer ontboden om met nieuwe banden – de oude waren zoekgeraakt – uiteindelijk tot de conclusie te komen dat dít het was. Vervolgens werden bijna achthonderd scripts naar Nederland opgestuurd. Rogier Proper kreeg met zijn bedrijf Doctor Proctor Scripts de opdracht om alle scripts naar het Nederlands te vertalen en zo nodig te moderniseren. In de zomer van 1990, slechts enkele maanden voordat met het uitzenden van de serie moest worden begonnen, was er echter nog één probleem: de titel. Van den Ende werd niet warm van namen als "Tijd van Leven", "Samen" en "De Rusteloze Jaren". Wanhopig vroeg Reg Watson uiteindelijk hoe "Good Times, Bad Times" zich in het Nederlands liet vertalen. "Goede tijden, slechte tijden" zou titelsuggestie 34 worden. Met deze titel in het achterhoofd schreef Bert van der Veer de gelijknamige titelsong, waarvoor Hans van Eijck de muziek componeerde.
Van den Ende benoemde Olga Madsen tot creatief producent en had daarmee de leiding over het gehele project. Madsen moest samen met Van den Ende bepalen wat voor karakter de serie zou krijgen. Ze kwam tot het oordeel dat "GTST" een mengeling moest worden van het onrealistische karakter van Amerikaanse soaps en het realistische van de Engelse.
De allereerste uitzending was op 1 oktober 1990 om 19:00 op RTL 4. Aanvankelijk wilde Freddy Thyes al na vier weken de productie van de serie stopzetten, vanwege de stuntelige manier waarop de acteurs bezig waren. De serie won echter zeer snel aan populariteit en had al snel twee miljoen kijkers.
Verloop en belangrijkste verhaallijnen van de soap.
Oude vetes en de zoektocht van de jeugd (1990-1994).
De eerste vier jaar van de soap staan vooral in het teken van de schoolverlatende jeugd. Het zevental Arnie Alberts, Peter Kelder, Rien Hogendoorn, Annette van Thijn, Suzanne Balk, Linda Dekker en Myriam van der Pol ontdekken allemaal op hun eigen manier het leven. Arnie heeft het niet makkelijk door de relatie met zijn ouders. Hij probeert zijn diploma te halen, Linda verliest zijn ongeboren kind, hij heeft een verhouding met lerares Gaby, raakt tijdens zijn werk bij een diamantair betrokken bij de vuile spelletjes van Van Houten, gaat werken voor Martine Hafkamp en ontdekt al snel dat Hafkamp meer wil dan alleen een zakelijke relatie, wordt verliefd op Roos en trouwt uiteindelijk met haar in de slotaflevering van seizoen 4.
Peter ontvlucht zijn pleeggezin omdat zijn vader Willem hem mishandelt. Hij wordt verliefd op escortgirl Suzanne Balk, neemt een eetcafé over, gaat in de bouw werken, krijgt een relatie met Anita Dendermonde, opent zijn eigen restaurant, wordt vader van Suzannes kind Guusje en verlaat Meerdijk. Rien maakt carrière bij Stenders, krijgt een relatie met Arnies voormalige vriendin Linda, wordt buitenspel gezet door Stephanie Kreeft en wordt uiteindelijk vermoord door Jan-Henk. Annette heeft een verhouding met leraar Marc de Waal, werd verkracht door hem, zit een tijdje vast voor de moord op De Waal, werkt tijdelijk als escortgirl om geld te verdienen, wordt verliefd op dokter Dekker en gaat aan de slag als zijn assistente, denkt dat Simon dood is na een ongeluk op het water, trouwt met Simon, krijgt een miskraam met Simon en wordt vermoord tijdens een rondreis door Birma. Suzanne werkt als escortgirl, wordt verliefd op Peter Kelder, stopt als escortgirl en gaat aan de slag bij een hotel. Ze wordt verkracht door Van Houten en gegijzeld door Leendert Prent. Ze krijgt een kind met Peter en krijgt een relatie met Arthur. Linda aborteert het kind van Arnie en verbreekt de relatie, misbruikt Rien om met zijn naam carrière te maken als model, vertrekt met de veel oudere Herman naar New York, wordt mishandeld door Herman en wordt gered door Arnie, gaat samenwonen met Arnie en begint met zingen, vertrekt opnieuw en komt in Parijs te werken in een bordeel, opent haar eigen kledingwinkel en scharrelt weer een beetje met Arnie. Myriam heeft een baan bij eetcafé De Fontein, trouwt met John Alberts omdat laatstgenoemde op die manier het geld kan erven. Ze is teleurgesteld als blijkt dat John haar heeft misbruikt, wordt verliefd op Johan die overlijdt door een vergiftiging die hij heeft opgelopen op zijn werk, ontmoet Rob in de Rozenboom en vertrekt ten slotte met hem naar Parijs.
De serie wordt ook gekenmerkt in die eerste vier jaar door de vetes tussen de families Hogendoorn, Huygens, Helmink en Hafkamp. Rolf Huygens is een getrouwd man, maar heeft zowel een buitenechtelijk kind met Hafkamp als met Helmink. Huygens wordt gechanteerd door Kelder, betaalt hem af, en laat Hafkamp een nepzoon inhuren voor Helmink, Helmink wordt bijna van het leven beroofd door David. Martine raakt ernstig gewond door David en raakt in coma. Peters adoptiemoeder overlijdt en Peter krijgt een kettinkje dat hij aan Suzanne geeft. Helen ziet het kettinkje en beseft dat Peter zijn zoon is, waarop Peter vertrekt zonder dat Helen hem de waarheid kan vertellen. Agaath overlijdt en Martine krijgt macht over het Huygens Concern.
De familie Alberts domineert (1994-1996).
Met de opkomst van Dian en Remco domineert de familie Alberts, omdat acht van de twintig vaste personages de naam Alberts dragen. Het gaat dan om de personages Robert, Laura, Arnie, Roos, Jef, Sylvia, Dian en Remco Alberts. Het vijfde en zesde seizoen worden gekenmerkt door de moord op Van Houten, de verkrachting van Marieke en de consequenties, de romance tussen Ludo en Dian en de zwangerschap, de anorexianeigingen van Roos en Wil, het vuile spel van Remco en zijn vlucht, de liefde tussen Stan en de gelovige Fatima, de spraakmakende verhouding tussen Laura en Stan, de groeiende liefde tussen Anita en Rik en hun geannuleerde huwelijk, de obsessieve gevoelens van Lisanne jegens Arthur, de oogproblemen van Guusje en de zorgen van Suzanne en Peter.
Jong talent en de entree van de Sanders (1996-2000).
De jeugd was in de periode 1996-2000 erg populair in de serie, mede door de bijdragen van Katja Schuurman (Jessica), Angela Schijf (Kim), Cas Jansen (Julian) en Georgina Verbaan (Hedwig). Jessica had een korte verhouding met zakenman Sanders, kreeg een langdurige relatie met Julian, was ontroostbaar toen Julian ging trouwen met de uitgeprocedeerde escortgirl Alexandra, vertrok maar keerde terug om samen met Julian op wereldreis te gaan. Kim had grote problemen met haar pleegvader Jef, had per ongeluk een onenightstand met haar halfbroer Julian, verzoende zich met Jef na de dood van Sylvia, had een moeizame relatie met haar biologische moeder Mira, werd verliefd op Che, was ontroostbaar toen Che Meerdijk verliet omdat hij uitgehuwelijkt was en ging studeren in het buitenland. Julian overleed bijna door toedoen van zijn pleegouders Albert en Titia, ontdekte dat hij het product was van zijn grootvader en moeder, kreeg een relatie met Jessica, sneed zijn polsen door, had per ongeluk een onenightstand met halfzus Kim, verloofde zich met de uitgeprocedeerde escortgirl Alexandra, voelde zich schuldig vanwege Jessica's vertrek, was opgelucht toen Jessica terugkeerde en met hem op wereldreis ging. Hedwig werd hartsvriendinnen met Kim, kreeg een relatie met profbokser Stef, begeleidde Stef in zijn laatste dagen tot zijn overlijden, werd verliefd op Rik, won de loterij en ging ten slotte ontwikkelingswerk doen in Afrika.
Andere belangrijke gebeurtenissen uit deze tijd waren de geboorte van Nina, Helens strijd om haar broer Martin van de heroïne af te houden, Linda's huwelijk met Erik gevolgd door haar vertrek, de vete tussen Ludo Sanders (die in seizoen 6 zijn intrede deed) en het duo Galema en Alberts, de komst van de familie Fischer in seizoen 9, de komst van Stefano en diens onenightstand met Janine, Daniëls zelfmoordpoging en tijdelijke zwerversbestaan, de dood van Onno P. Wassenaar, de euthanasie van de ongeneeslijke zieke Sylvia, het dubbelspel van Pete Jenssens alias John, de opmerkelijke terugkomst van de dood gewaande Simon, de mysterieuze verdwijning van Daniël, de zoektocht van Laura en Robert in Venezuela, de verkrachting van Mathilde door Matthijs, de dood van Arthur en de daaropvolgende transplantatie van Jessica en de opbloeiende liefde tussen Jef en Barbara.
Groot verloop van personages (2000-2003).
In het jaar 2000 hebben bijna alle personages van het eerste uur de serie verlaten. Alleen Jette van der Meij en Wilbert Gieske bleven tot de vaste kern behoren. Een jaar eerder hadden vertrouwde en populaire gezichten als Katja Schuurman en Georgina Verbaan de serie verlaten. Het team van "Goede tijden, slechte tijden" ging op zoek naar de geschikte toekomst voor de serie. Het elfde en twaalfde seizoen worden gekenmerkt door een groot verloop van personages, waarvan velen weer net zo snel van het beeldscherm zouden verdwijnen als dat ze waren gekomen: bijvoorbeeld Georgina Kwakye, Chanella Hodge, Jeroen Biegstraaten, Micky Hoogendijk, Liesbeth Kamerling en Daan Roelofs. Ondanks het grote verloop van de personages blijven de kijkcijfers stabiel in deze periode.
In de 2000e aflevering, uitgezonden op 1 december 2000, kwam het personage Roos de Jager − gespeeld door Guusje Nederhorst − te overlijden. Nederhorst was bij het grote publiek erg geliefd. In januari 2004 stond de serie een aantal seconden voorafgaand aan de uitzending stil bij de dood van Nederhorst. Twee jaar eerder was ook al Tom van Beek, bekend door zijn rol als Herman Hogendoorn, overleden op 72-jarige leeftijd.
Een nieuwe koers (2003-2005).
Op 28 maart 2003 werd de 2500e aflevering uitgezonden. Acteur Rick Engelkes was voor deze speciale gelegenheid teruggekeerd bij de serie om opnieuw de rol van Simon Dekker te vertolken. Tijdens de 2500e aflevering werd Dekker vermoord en de aflevering is met ruim 2,7 miljoen kijkers de meest bekeken aflevering tot dan toe. Niet alleen Engelkes keerde voor enkele maanden terug bij de serie, ook Martin van Steijn kroop opnieuw in de huid van zijn alter ego Mickey Lammers. Van Steijn maakte deel uit van de verhaallijn van de personages Anita en Rik. Iedereen vermoedde dat Rik bij een brand in een gevangeniscomplex in Singapore was overleden. De schok was groot toen Rik verscheen op de bruiloft van Anita en Mickey.
Na het vertrek van onder andere Micky Hoogendijk en Robine van der Meer werd de serie genoodzaakt nieuw bloed aan te trekken. Fajah Lourens werd gekozen voor de rol van Yasmin Fuentes, een problematische jongedame die onder invloed stond van haar oudere, criminele broer en uiteindelijk om het leven kwam bij een auto-ongeluk. Wouter de Jong werd gecontracteerd om Milan Verhagen te gaan vertolken. Milan was de buitenechtelijke zoon van Robert uit zijn affaire met de lesbische Hanneke Mus. De Jong zou twee seizoenen de rol van Milan vertolken. In het dertiende seizoen zouden verder nog Christophe Haddad, Geert Hoes, Lieke van Lexmond en Inge Schrama worden geïntroduceerd. Een terugkomst die destijds veel stof deed opwaaien was die van Martine Hafkamp, opnieuw gespeeld door actrice Inge Ipenburg. In haar kortstondige verblijf, amper anderhalf jaar, stond Hafkamp garant voor spannende vetes tussen haarzelf en Ludo Sanders.
Verjonging en dalende kijkcijfers (2005-2008).
De serie kreeg in de zomer van 2005 te maken met een van de grootste leeglopen die ze tot nu toe heeft doorgemaakt. In een periode van drie maanden verlieten Bas Muijs, Fajah Lourens, Elle van Rijn, Inge Ipenburg, Sebastiaan Labrie, Betje Koolhaas en Victoria Koblenko de serie. Als reactie hierop werden nieuwe personages geïntroduceerd; Ludo's rijkeluisdochter Nina (Marly van der Velden), Frits' verloren zoon Jack (Mark van Eeuwen), Dorothea's criminele zoon Bernhard (Everon Jackson Hooi) en Barbara's nichtje Florien (Carolien Karthaus) en neefje Fos (Jeffrey Hamilton). Naast nieuwe personages keerde ook Dian Alberts terug in de serie, ditmaal gespeeld door Rixt Leddy.
Met de komst van de personages Nina, Fos en Florien en in minder mate Fay werd duidelijk dat de makers "GTST" wilden gaan verjongen. Een jaar later zou acteur Ruud Feltkamp nog worden toegevoegd om de jeugdige kijkers te lokken. De personages maakten het nodige mee: Florien deed net alsof ze in verwachting was van Bing, Fos fraudeerde bij zijn eindexamens op school, Nina moest ontdekken dat haar grote liefde Morris geprobeerd had Ludo te vermoorden, Noud deelde het bed met Nina omdat hij zich onzeker voelde over zijn seksuele kunnen jegens Florien, Fos en Noud moesten plantsoenendienst draaien omdat ze illegale dvd's hadden verkocht en Nina kreeg een relatie met Milan Alberts. Ook keerde Casper van Bohemen terug in de soap. Van Bohemen had de serie in 1995 verlaten nadat zijn personage Frits van Houten was vermoord in de badkuip. Hij zou in 2005 terugkeren in de rol van broer Hans van Houten en zich voordoen aan iedereen als Frits.
Tot en met de jaarwisseling van 2007 bleven de kijkcijfers stabiel. De cliffhanger van 2006 had zelfs 1,9 miljoen kijkers weten te interesseren. Echter in de eerste maanden van 2007 begonnen de kijkcijfers te dalen, en dit bleef ook zo in de daaropvolgende maanden. Niet meer dan 1,2 miljoen mensen schakelden nog in voor de soap. In het begin van 2008 werd een dieptepunt bereikt en dit alarmeerde het productieteam. De soap kon met moeite nog 1 miljoen kijkers interesseren. Vanuit Amerika werden diverse specialisten ingevlogen om de serie te begeleiden naar een nieuw proces.
Acteur van het eerste uur Wilbert Gieske maakte in januari 2008 zijn vertrek bekend. Naast Robert Alberts vertrokken er meerdere personages uit de Albertsfamilie. Koert-Jan de Bruijn (Dennis Alberts), Chris Comvalius (Dorothea Alberts), Robin Zijlstra (Milan Alberts) en Rixt Leddy (Dian Alberts) vertrokken verspreid over 2008 uit de serie. In mei 2008 werd het doktersgezin Huygens, bestaande uit vader Martijn, moeder Irene, dochter Ronja en zoon Dex, geïntroduceerd in de serie, om zo het familiegevoel weer te creëren.
Een nieuw gezin en controversiële verhaallijnen (2008-2012).
Ondanks de dalende kijkcijfers in het voorjaar van 2008 werd het contract van de serie met twee jaar verlengd tot 2011. Op 1 september 2008 werd bekend dat zangeres en actrice Marjolein Keuning haar debuut zou maken als Maxime Sanders. Volgens een woordvoerder van de serie moest de nadruk meer komen te liggen op alledaagse verhaallijnen en dit zou gepaard gaan met het aantrekken van ervaren acteurs. In de periode 2008-2012 mocht de serie dan ook acteurs als Ruben Lürsen, Edwin Rutten, Ronald Top, Joep Sertons, Joke Bruijs en Cynthia Abma verwelkomen. Ook de set en de crew werden grondig onder handen genomen. Vertrouwde en tegelijkertijd gedateerde decors als huize Selmhorst en huize Alberts verdwenen van het scherm. Ze werden vervangen door het huis van de nieuwbakken familie Huygens en door het appartement van het gezin De Jong.
Het schrijversteam had geleerd van hun eigen fouten in het verleden en ze concentreerden zich in het vervolg op het schrijven van realistische verhaallijnen. Men was ervan overtuigd dat de kijker zich niet meer kon herkennen in de personages, dit moest veranderen. Bartho Braat en Jette van der Meij verdwenen meer naar de achtergrond, waarschijnlijk omdat hun personages al zo veel hadden meegemaakt. De introductie van de familie Huygens was voor de serie baanbrekend. Nog nooit eerder had een schrijversteam het aangedurfd om in één keer een heel gezin te introduceren. Het gezin sloeg aan bij de kijkers, maar moest in het voorjaar van 2010 de serie noodgedwongen verlaten. De schrijvers waren van mening dat Alexandra Alphenaar en Emiel Sandtke te oud waren om nog bij hun ouders te kunnen wonen. Nadat de personages Martijn en Irene in oktober de serie verlieten, werd een week later het doktersgezin Bouwhuis geïntroduceerd. Joep Sertons, Cynthia Abma, Guido Spek en Raynor Arkenbout maakten deel uit van dit gezin. Het gezin Bouwhuis groeide hierna uit tot een van de grootste families in de serie.
De serie wist in de periode 2008-2012 de nodige gevoelige onderwerpen aan te snijden. De introductie van het homoseksuele personage Lucas Sanders (gespeeld door Ferry Doedens) is daarvan waarschijnlijk het beste voorbeeld. De bedscènes tussen Lucas en de dokterszoon Edwin Bouwhuis zorgden voor een grote discussie op Twitter. Een ander controversiële verhaallijn was de gesimuleerde borstkanker van Barbara Fischer. Actrice Charlotte Besijn zou niet lang daarna haar laatste scènes spelen en zich achter de schermen gaan ontwikkelen.
De serie bleef deze ingeslagen koers vasthouden en dit resulteerde in opnieuw stijgende kijkcijfers. In januari 2012 behaalde de serie haar beste kijkcijfers in zes jaar.
Multicultureel en midden in het leven (2012-2015).
Nuran en Aysen Baydar &lt;br&gt;
Met de komst van de Turkse personages Nuran, Bilal Demir en Aysen Baydar hoopten de makers van de serie een nieuwe doelgroep te bereiken. De verhaallijnen van de personages worden deels gekenmerkt door elementen die kenmerkend zijn voor de Turkse gemeenschap.
De familie Sanders &lt;br&gt;
Families bleven een centrale rol spelen in de serie. De steenrijke familie Sanders kende vijf personages: broer Ludo en zus Maxime, Ludo's verwende dochter Nina, Maximes zoon Vincent (sinds 2013) en neefje Lucas. Daarnaast keerden de personages Stefano (2014) en Nick (2014-2015) beiden voor enkele maanden terug.
Nina krijgt in het seizoen van 2013 kort een relatie met Mike Brandt van wie ze een dochter krijgt, Nola. Lucas Sanders treedt in het huwelijk met rechercheur Menno Kuiper.
De familie Bouwhuis &lt;br&gt;
Een aantal andere verhaallijnen in deze periode spelen zich af rond de familie Bouwhuis, bestaande uit vader Anton, moeder Bianca, zoon Sjoerd, Antons zoon Tim, Bianca's broer Mike (2012-13) en Bianca's nichtje Anna (sinds 2014).
Het einde van een tijdperk (2015-2018).
Als gevolg van de dalende kijkcijfers in het seizoen 2007-2008 werden er vanaf de zomer van 2008 grote wijzigingen doorgevoerd bij "GTST". Deze wijzigingen zorgden ervoor dat de kijkcijfers van "GTST" stegen. Op sommige werkdagen zaten er 2,2 miljoen kijkers voor de buis. Vanaf 2015 wordt steeds meer zichtbaar dat de kijkcijfers van "GTST" opnieuw begonnen te dalen. Een eerste verklaring hiervoor is dat in zijn algemeenheid de populariteit van lineaire televisie begon af te nemen en dat mensen steeds meer digitaal op een later tijdstip gingen kijken. "GTST" probeerde hierop in te spelen door de afleveringen ook aan te bieden op de videoplatforms Videoland en RTL XL. Een tweede verklaring is dat de acteurs die bij de wijzigingen tussen 2008 en 2010 waren geïntroduceerd inmiddels al lange tijd meespeelden en er behoefte was aan nieuwe gezichten. De introductie van Rover (Buddy Vedder) en Sam Dekker (Stijn Fransen), maar ook Amir Nazar (Alkan Coklu) en Zoë Xander (Anouk Maas) zijn hier goede voorbeelden van. Een derde verklaring is dat men van oordeel was dat de verhaallijnen bij "GTST" te lang duurden. Door de concurrentie van diensten als Netflix en Amazon zijn de mensen gewend geraakt aan fenomenen als bingewatchen. Het verloop van de verhaallijnen bij "GTST" moest sneller gaan.
Families &lt;br&gt;
In de periode 2015-2018 verdwenen diverse families die de serie gedurende een lange periode hebben gedomineerd uit beeld. Ten eerste kwam er met het afscheid van acteur Ruud Feltkamp (Noud Alberts) in november 2018 definitief een einde aan de aanwezigheid van de familie Alberts in Meerdijk. De familie had sinds de introductie van GTST in oktober 1990 haar stempel gedrukt op de serie. Met het vertrek van acteur Bartho Braat (Jef Alberts) in januari 2016 was Feltkamp het enige resterende lid van de familie Alberts in Meerdijk geweest. Hoewel de personages Jef en Robert Alberts (Wilbert Gieske) in de periode 2015-2018 sporadisch terugkeerden, behoorden zij niet langer tot de vaste cast. Ten tweede namen het aantal leden van de families De Jong en Bouwhuis in de serie drastisch af. Rik de Jong (Ferri Somogyi) moest afscheid nemen van zijn zoon Job (Jord Knotter), dochter Rikki (Robin Martens) en kleinzoon Bram (Jerome Talsma). Anton Bouwhuis (Joep Sertons) zag zijn zonen Sjoerd (Guido Spek) en Tim (Beau Schneider) definitief vertrekken. Ten derde werd in de periode 2015-2018 het gezin van oudgediende Linda Dekker (Babette van Veen) geïntroduceerd, maar tevens verdwenen veel leden van deze families opnieuw. Linda moest afscheid nemen van haar dochter Sam (Stijn Fransen), zoon Rover (Buddy Vedder) en ex-man Bill (Bart Oomen). Ten slotte kwam er in februari 2017 definitief een einde aan de aanwezigheid van de familie Kramer in de soap. Nadat het personage Sacha Kramer (Gaby Blaaser) in juli 2016 noodlottig om het leven kwam, besloot ook acteur Miro Kloosterman (Thijs Kramer) in februari 2017 te stoppen met zijn rol.
De familie Sanders was de enige familie die de serie in de periode 2015-2018 onafgebroken bleef domineren. Ludo Sanders (Erik de Vogel), zijn vrouw Janine (Caroline de Bruijn), zijn dochter Nina (Marly van der Velden), zijn neef Lucas (Ferry Doedens), zijn nicht Kimberly (Britt Scholte) en kleindochter Nola. In juni 2017 besloot actrice Marjolein Keuning te stoppen met de rol van Ludo's zus Maxime. Keuning had de rol gedurende negen jaar vertolkt. Acteur Hugo Metsers keerde na een afwezigheid van dertien jaar terug in de rol van Marcus Sanders. Na enkele maanden verdween Metsers weer uit de serie.
Kennissen en vrienden &lt;br&gt;
Naast de grote families werd de serie ook gekenmerkt door personages wier levens verweven raakte met die van de leden van de grote families. Het personage Anna Brandt (Barbara Sloesen, 2014-2017) had een lesbische verhouding met Wiet van Houten, kreeg een relatie met Job Zonneveld, raakte in verwachting van Job en vluchtte naar Dubai. Actrice Pip Pellens besloot in januari 2016 te stoppen met de rol van Wiet van Houten. Het personage Wiet ging op wereldreis, maar keerde in maart 2017 eenmalig terug om haar halfzus Sjors te helpen om haar moeder te zoeken. In maart 2017 mocht "GTST" na een afwezigheid van twaalf jaar opnieuw het personage Martine Hafkamp (Inge Ipenburg) verwelkomen. Martine had een ingenieus plan bedacht om alles van Ludo af te pakken. Haar plan slaagde. Toen Martine op de vlucht wilde slaan, werd ze door Nina tegengehouden. Martine sprong vanuit een helikopter in zee. Haar lichaam is nooit teruggevonden.
In december 2015 moest acteur Ferry Doedens (Lucas Sanders) noodgedwongen stoppen met zijn rol vanwege een drugsverslaving. Doedens besloot af te kicken en mocht in december 2016 opnieuw terugkeren in de soap. Naast de herintroductie van het personage Lucas in december 2016 werden er in 2017 vijf nieuwe personages geïntroduceerd. In juni 2017 werd acteur Alkan Coklu geïntroduceerd als de Afghaanse vluchteling Amir Nazar. Actrice Anouk Maas ging vanaf september 2017 gestalte geven aan het personage Zoë Xander. Het derde personage dat in 2017 werd geïntroduceerd was Lana de Jong, de dochter van Sjors. In november 2017 werd het personage Quintus Bouwhuis in de serie geschreven. Acteur Max Willems gaf tussen 2017 en 2018 gestalte aan de ietwat autistische en leergierige Q. Ten slotte werd in november 2017 eveneens Loes de Haan geïntroduceerd. Actrice Beaudil Elzenga vertolkte de rol van de ietwat obsessieve en gestoorde Loes, die tijdens de zomercliff van 2018 om het leven kwam.
Kenmerkende verhaallijnen &lt;br&gt;
"Teddy (2015-2017)" &lt;br&gt;
Thijs Kramer begint in het voorjaar van 2015 een relatie met de ietwat naïeve en jeugdige Rikki de Jong. Het plan van Thijs om Rikki uit te buiten mislukt uiteindelijk. Thijs besluit de relatie met Rikki te beëindigen. Wanneer Rikki zwanger blijkt te zijn, wordt Thijs gedwongen om zijn relatie met haar nieuw leven in te blazen. Sjoerd Bouwhuis en Rikki hebben samen al een zoon, Bram, uit hun eerdere relatie. Na de geboorte van Teddy wil Sjoerd zijn vermoedelijke dochter vaker zien. Na een DNA-test blijkt Thijs toch de biologische vader van Teddy te zijn, maar de relatie tussen Rikki en Thijs staat onder grote druk. Thijs begint opnieuw een schijnrelatie met Rikki om met haar goedkeuring een paspoort aan te vragen voor dochter Teddy. Wanneer Teddy eenmaal een paspoort heeft gekregen, vertrekt Thijs naar het buitenland. Uiteindelijk weet Rikki met behulp van de politie Teddy terug te krijgen.
"Martine (2016-2017)" &lt;br&gt;
Ludo Sanders heeft problemen in de huishouding en besluit een nieuwe huishoudster aan te nemen. Malena Blanco (Miryanna van Reeden) solliciteert en wordt aangenomen. Ludo's zus Maxime bevindt zich ondertussen met haar vriend Robert Alberts in Frankrijk en wordt benaderd door een onbekend persoon om mee te werken aan een plan om Ludo financieel uit te kleden. Ludo ontwikkelt gevoelens voor Malena en de twee beginnen een relatie. Hij weet niet dat Malena in het diepste geheim wordt gechanteerd door Martine Hafkamp. Malena moet onder druk gevoelige informatie doorspelen aan Martine. Op basis van deze informatie weet Martine een ingenieus plan te bedenken om Ludo richting de afgrond te brengen. De relatie tussen Malena en Ludo loopt op de klippen. Om toch in de buurt van Ludo te blijven begint Malena een verhouding met Ludo's teruggekeerde broer Marcus Sanders (Hugo Metsers). Malena ervaart serieuze gevoelens voor Marcus en krijgt steeds meer moeite om haar geheim voor zichzelf te houden. Martine probeert ondertussen Malena uit de weg te ruimen. Malena overleeft de aanslag en biecht op dat ze in opdracht van ene Maddy Everest informatie moest doorsluizen over Ludo. De informatie van Malena komt echter te laat. Ludo is inmiddels zijn bedrijf en huis verloren. Hij ligt tevens in conflict met meerdere familieleden, omdat hij hen wantrouwt. De schok is groot wanneer Martine verschijnt op de veiling van Ludo's huis. De inwoners van Meerdijk zijn verontwaardigd wanneer de goedlievende Sjors Langeveld (Inge Schrama) aangeeft te hebben meegewerkt aan het plan. De relatie tussen Sjors en haar moeder Martine komt onder grote druk te staan wanneer Martine besluit om Bing neer te schieten. De politie vindt ondertussen steeds meer bewijs om de betrokkenheid van Martine bij Ludo's plan aan te tonen. Het wordt Martine te heet onder de voeten en ze wil met een helikopter op de vlucht slaan. Nina vindt haar op tijd en springt ook in de helikopter. Martine en Nina hebben een heftige discussie. Uiteindelijk besloot Martine uit de helikopter in de volle zee te springen. Van Martine is onzeker of ze nog een leven is en waar ze momenteel woonachtig is.
"Jan Maes (2017-2018)" &lt;br&gt;
Zoë Xander (Anouk Maas) is werkzaam als sugargirl om haar studie geneeskunde te kunnen financieren. Op een gegeven moment komt ze in contact met Jan Maes. Jan Maes is aangesteld als de nieuwe financieel directeur van het Academisch Ziekenhuis Meerdijk (AZM). Binnen korte tijd weet Jan diverse personages binnen de serie tot vijand te maken. Jan Maes onderdrukt Zoë om het bed met hem te delen, terwijl zij dit eigenlijk niet wil. Tevens komt hij in conflict met dokter Anton Bouwhuis (Joep Sertons) wanneer Jan de begroting van de spoedeisende hulp met de helft verminderd. Diverse personages zijn woedend wanneer Zoë ontdekt dat Jan ervoor heeft gezorgd dat het artsenexamen van vluchteling Amir Nazar oneerlijk is nagekeken door een vriend van Jan. Hierdoor kan Amir zijn werk als arts in Nederland niet beoefenen. Op een avond wordt Jan Maes dood aangetroffen bij zijn zeilboot. In eerste instantie wordt Anton Bouwhuis verdacht, omdat hij vlak voor zijn dood een hevig conflict met Jan zou hebben gehad. Anton zou in dit gesprek hebben aangegeven dat hij Jan zou hebben willen vermoorden. Nadat Anton een lange tijd heeft vastgezeten, wordt Zoë Xander gearresteerd. Uiteindelijk blijkt dat Loes de Haan (Beaudil Elzenga) Jan had vermoord. Loes was na de boot toe gegaan om verhaal te halen voor Jans gedrag tegenover haar vriendin Zoë. Dit gesprek liep uit de hand. Lana Langeveld (Faye Bezemer) was getuige van deze moord. Loes zette Lana maandenlang onder druk om haar mond te houden. Iedereen is opgelucht wanneer Lana eindelijk opbiecht wat zij heeft gezien. Voordat Loes door de politie kan worden gearresteerd, komt ze noodlottig om het leven.
Vernieuwing (2018-heden).
Nadat de soap slecht commentaar kreeg omtrent de langdurige verhaallijn rond de moord op Jan Maes in het 28e seizoen besloten de schrijvers de serie te versnellen. Verhaallijnen zouden vanaf nu niet meer oneindig lang moeten duren en ook zouden er vaker en sneller verschillende personages voorbij komen. Het seizoen werd ingeleid met 4 nieuwe mannen: Carlos Ramirez, de man waar Nina was beland nadat ze uit een autosloperij wist te ontsnappen, Flo Wagenaar, een vlogger die zich inzet voor het milieu, Daan Stern een politieagent met een rijke komaf en ook een re-cast van het personage Rover Dekker.
Later in het seizoen kwamen, mede door de snelle ontwikkeling van de verhaallijnen, er meerdere nieuwe personages naar Meerdijk. JoJo Abrams, de zus van Bing, reisde af naar de stad om haar broer te leren kennen. Ook Tiffy Koster, de bastaarddochter van Anton Bouwhuis, kwam weer naar de stad toe; snel gevolgd door de verleidelijke Shanti Vening. Shanti draagt een geheim met zich mee, zij is laaggeletterd. Haar moeder is Billy de Palma, een zakenvrouw die zich in het criminele circuit bevindt en in contact komt met Ludo en Aysen. Ook keren criminelen Hein Lisseberg en Jos Uylenburg tijdelijk terug. Janine neemt afscheid van haar dementerende zus Marieke. Mark belandt in de gevangenis na een moord. Zoë leert haar vader Rudie Reuvers kennen. Er komt een nieuwe therapeut in Meerdijk, Rob Bekkers en tijdens de 6000e aflevering in Lapland ontmoeten we psychopaat Romy Dublois, gespeeld door Sarah Chronis. Ook is in deze aflevering Chantal Janzen te zien als dominee op het huwelijk van Sjors en Amir. Dit was een onderdeel van haar programma "Chantal komt werken".
Richting het einde van seizoen 29 maakte het personage Valentijn Sanders zijn rentree in de serie, ditmaal vertolkt door Vincent Visser. Daarnaast verlieten bekende personages als Zoë Xander (Anouk Maas) na 2 jaar en Aysen Baydar (Dilan Yurdakul) na 7 jaar de serie. Niet veel later werden in seizoen 30 de personages Kimberly Sanders en Rover Dekker ook de serie uitgeschreven. In het najaar van 2019 maakte het personage Julian Verduyn vertolkt door Cas Jansen, die eerder van 1996 tot 1999 in de serie te zien was, zijn rentree in de soap. Het personage keerde terug met een geheel nieuw gezin bestaande uit zijn vrouw Saskia (Tamara Brinkman), hun zoon Steef (Tommy van Lent), dochters Merel (Sophie Bouquet) &amp; Demi (Noa Zwan) en opa Henk Visser (Johnny Kraaijkamp jr.). Familie Verduyn maakt zijn entree op 30 december 2019 en zijn tevens het eerste personage met een hond als huisdier. Het was voor het eerst in negen jaar dat "GTST" een compleet nieuwe familie introduceerde. In maart 2020 werd het personage Sjors Langeveld na 17 jaar de serie uitgeschreven, haar dochter Lana Langeveld moest twee weken daarvoor de serie al verlaten. In diezelfde periode werden ook diverse decors vervangen en toegevoegd. Zo werd de Rozenboom compleet veranderd, verhuisde de familie Sanders naar een nieuw huis, kreeg Amir Nazar zijn eigen huis, kwam er een flat in de serie waarin twee appartementen te zien zijn en kwam er een nieuwe huisartsenpraktijk en een buurtsupermarkt bij.
Personages.
Originele cast.
Ook stonden Henny van den Berg als Mw. Bleeker (1990–1991 • 1996); Roos Blaauboer als Gerda Kelder (1990 • 1991); Joke Hoolboom als Brigitte Lefevre (1990); Frits Lambrechts als Willem Kelder (1990-1991 • 1993); Joss Flühr als Mw. Barendsen (1990 • 1992 • 1993); Peter Smits als Marc de Waal (1990) en Yorick van Wageningen als Ben Veerman (1990) op de eerste castfoto, maar behoorden niet tot de vaste cast. Sommige van deze personages waren slechts enkele afleveringen te zien.
Productie.
Uitzendgeschiedenis.
"Goede tijden, slechte tijden" werd in het seizoen 1990-1991 van maandag t/m vrijdag uitgezonden van 18.55/19.00 uur tot 19.30 uur. Op 2 september 1991 werden "Rad van Fortuin" en "Goede tijden, slechte tijden" van uitzendtijdstip geruild en was de serie voortaan elke weekdag te zien van 20.00 uur tot 20.30 uur. Een aflevering duurt ongeveer 23 minuten met halverwege een reclameblok van ongeveer vijf minuten, waardoor elke aflevering een half uur in beslag neemt.
De opnames van de serie werden op 16 maart 2020 per direct stilgelegd door de coronapandemie. De makers vonden het niet meer verantwoord om door te gaan. Eerder die maand werden al de nodige voorzorgsmaatregelen getroffen, zo werden er geen zoenscènes opgenomen en mochten de acteurs elkaar niet aanraken. Doordat er nog wel afleveringen op de plank lagen, werden er wel nog nieuwe afleveringen uitgezonden op de televisie. Echter om minder snel door de voorraad aan opgenomen afleveringen heen te gaan werd er besloten om vanaf 23 maart 2020 maar vier afleveringen per week uit te zenden in plaats van vijf afleveringen per week, de vrijdag verviel hierbij. Omdat er geen nieuwe opnames gemaakt konden worden, stopte het dertigste seizoen vroegtijdig op 28 mei 2020. In juli 2020 werd bekend dat GTST definitief niet meer op vrijdag is te zien. De talentenjachten die RTL 4 op vrijdag uitzendt beginnen sindsdien een half uur eerder.
Herhalingen.
Elke aflevering wordt de volgende weekdag herhaald op RTL 4. Dit tijdstip varieerde tussen 9.00 uur en 11.00 uur, maar staat in 2015 op 11.00 uur. Sinds de afschaffing van de belspellen op de zenders van RTL Nederland wordt het reclameblok van circa vijf minuten tussen de twee delen in, zoals ook bestaat bij de reguliere uitzending, gehandhaafd.
Sinds 2008 wordt de laatste aflevering ook herhaald op RTL 8, eerst in de vooravond en sinds 2015 in de namiddag.
Sinds 2 oktober 2009 wordt "Goede tijden, slechte tijden" ook uitgezonden op RTL Lounge, met elke werkdag vijf uitzendtijdstippen. De eerste herhaling van die dag is om 7.30 uur. Om 10.00 uur is de tweede herhaling, om 10.30 uur gevolgd door een nieuwe aflevering (tot 2015). Om 19.30 uur wordt de vorige aflevering nog eens herhaald, zodat men om 20.00 uur kan overschakelen naar RTL 4 voor de reguliere uitzending. Deze aflevering wordt om 22.00 uur nog eens herhaald op het digitale kanaal.
Leader.
De leader van "Goede tijden, slechte tijden" begon als fotoboek met daarin foto's van alle personages met zijn eigen titelsong genaamd "Goede tijden, slechte tijden". Een voor een kwamen de foto's naar voren als filmpje – dit waren stukjes uit de afleveringen. Alleen in seizoen 1 was er een foto die juist in het fotoboek komt, namelijk die van Helen Helmink. Zij was toen ook het enige personage dat haar eigen shot kreeg. Vanaf seizoen twee werd deze methode gemoderniseerd, maar het idee bleef hetzelfde. Deze leader is tot 2005 steeds opnieuw aangepast aan de nieuwe spelersgroep en werd het beeld ook enigszins gemoderniseerd. In 2003 werd de titelsong opnieuw ingezongen, waardoor de leader sneller werd en de foto's dus sneller voorbijkwamen. Ook kwam halverwege het logo van "Goede tijden, slechte tijden" niet meer voorbij en hadden de foto's geen kartelrand meer, maar een rechte rand.
In 2005 ging ook de huisstijl op de schop. Er was in de leader nog steeds sprake van stilstaande foto's die een voor een in een bewegend filmpje veranderden, maar het fotoboek werd vervangen door een soort ruimte met een zon waarin alle momenten van de afgelopen jaar waren opgeslagen en in die ruimte zweefden. Alle huidige personages hebben een eigen shot, waar de acteurs bovendien speciaal voor hebben geposeerd. De achtergrond is opgevuld met vage, niet-bewegende foto's uit voorgaande jaren, waarmee subtiel wordt verwezen naar de oude leader met het fotoboek. Bij de komst van de familie Huygens moest de leader opnieuw worden aangepast, omdat er in de toenmalige leader geen ruimte was voor vier extra foto's. Het idee van de leader bleef hetzelfde, alleen werd de titelsong opnieuw ingezongen en visueel versneld om vier extra plaatsen te creëren.
Vanaf 1 oktober 2010 kwam er – ter gelegenheid het 20-jarig bestaan van de serie – een nieuwe leader met een nieuw beeldmerk. Voor deze leader waren wederom foto's als basis genomen. Hij voert door De Koning, Huize Huygens, Toko en Huize Sanders en gaat vervolgens langs een fotolijstje of gewoon liggende foto's, wat vervolgens uitmondt in een filmpje. Slechts twee personages kregen tijdens de eerste versie een nieuw filmpje, de overige hadden hetzelfde filmpje als voorheen. Al na twee weken kreeg de leader een update, nadat de familie Huygens vervangen was door de familie Bouwhuis. Het leadergedeelte van de Huygens moest plaatsmaken voor de familie Bouwhuis en het gedeelte uit huize Huygens werd geheel veranderd in de stijl van huize Bouwhuis.
In elke leader is overigens een personage het allerlaatste shot. Vaak is dit een belangrijk kernpersonage van de serie. Soms wordt het personage ook vervangen door een ander, omdat het personage de serie inmiddels verlaten heeft of een minder grote rol speelt in de serie. De personages die het allerlaatste shot van de leaders hebben bemachtigd, zijn: Helen Helmink (oktober 1990 - februari 1997), Daniël Daniël (februari 1997 - maart 1999), Suzanne Balk (maart 1999 - oktober 1999), Roos Alberts (oktober 1999 - december 2000), Isabella Kortenaer (december 2000 - september 2005), Sjors Langeveld (september 2005 - juni 2008), Nina Sanders (augustus 2008 - januari 2013, oktober 2014 - juli 2018), Lucas Sanders (januari 2013 - maart 2016) en Laura Selmhorst (augustus 2018 - december 2019). Vanaf de 5000e aflevering delen Lucas en Nina het allerlaatste shot. Dit was de eerste keer in de "GTST"-geschiedenis dat zoiets gebeurde. Het was ook voor het eerst dat een personage het allerlaatste shot terugkreeg. Toen Lucas Sanders eind 2015 vertrok, werd de leader eind maart vernieuwd waardoor Nina weer alleen staat in de eindshot. Toen Brûni Heinke in januari 1992 de rol van Helen Helmink van Marlous Fluitsma overnam, werd de leader ook direct aangepast. Brûni nam ook de rol als allerlaatste shot over als het respectief personage. Sinds de vernieuwde leader in december 2019 is er geen laatste shot aanwezig.
Tijdens het seizoen wordt de leader steeds aangepast na vertrek of introductie van personages. Daarnaast krijgen huidige personages na enige tijd een nieuw leadershot, omdat het shot verouderd is of omdat de acteur een metamorfose heeft ondergaan. Tijdens de eerste tien seizoenen waren de shots van iedereen een scène uit de serie zelf en later gingen de acteurs er speciaal voor poseren, met enkele personages met scènes als shot. Tussen 2003 en 2005 gingen de makers weer terug naar af waar bijna iedere leadershot uit de serie zelf kwam, met enkele oudere shot die al lange tijd in de leader stond er geen vervanging kregen. Tijdens de leader wijziging in 2005 kreeg iedereen een geposeerde shot. Sinds 2018 delen de meeste personages een leadershot met elkaar.
Vanaf 30 december 2019 is de leader geheel verwijderd, alleen slechts een titelkaart met daar achter enkele foto's die neervallen van de huidige personages. Het idee hoe de titelkaart eindigt lijkt erg op de vertrouwde leader die tussen 1990 en 2005 te zien was. De aflevering opent met één grote leaderfoto, en eromheen vallen de andere leaderfoto's in kleinere vorm. Elke dag staat een andere leaderfoto centraal als grote foto.
Daarnaast bestaan deze leaderfoto's uit individueel geposeerde bewegende beelden van de acteurs, waarbij ze vervolgens voor een shots van een decor worden geplaatst soms alleen en soms meerdere acteurs in één foto. Zo deelde Amir in de eerste versie z'n shot met Sjors en Lana, en werden in de versie daarna beide dames eruit gehaald. Zodoende hoefde voor Amir geen nieuwe leadershot te worden gemaakt. Maar hetzelfde gold voor het decor, dat bij sommige acteurs alleen de achtergrond werd veranderen en de shot verder niet.
Huidige leadershots.
Hierbij moet de kanttekening worden gemaakt dat personages die de leaders gebruikt van 1990 - 2005 meemaakten, te zien konden zijn in meerdere shots per leader. De aantallen zijn van de individuele shots. Laura Selmhorst, Linda Dekker, Janine Elschot, Rik de Jong, Ludo Sanders en Julian Verduyn waren ook te zien in één of meerdere familie- of vriendenshots, wanneer er bijvoorbeeld in het vaste concept één shot vrij was. Deze werd dan op deze manier aangevuld. Daarnaast was het personage Nina Sanders in deze periode ook te zien als baby in een familieshot.
Marketing.
De supermarktketen Lidl was als sponsor in het programma vertegenwoordigd. Er was een supermarktfiliaal van het bedrijf geopend waarin zich scènes afspeelden. Ook ontwierp het personage Nina Sanders een eigen kledinglijn voor We Fashion, de sponsor in de soap, die vervolgens ook in de echte winkels te koop was. Met sponsoring van Andrélon werden twee webseries gemaakt. Eén over de zangcarrière van personage Rikki en één over de schoolopdracht van personage Wiet. Milieustichting Urgenda heeft in 2018 met het personage Flo Wagenaar (gespeeld door Roel Dirven) media-aandacht ingekocht: het personage zette zich in de serie in voor duurzaamheid.
Verder heeft het programma zich geleend voor productplacement van merken zoals Heineken, Apple en Sportlife.
Locaties.
Het verhaal speelt zich voornamelijk af in en rond de fictieve stad Meerdijk (in eerdere seizoen ook wel Middendam en Berkendaal). Naast het feit dat Meerdijk gelegen is aan het strand heeft het net als een grote stad ook van alles te bieden. Zo is er een vliegveld, station, gevangenis, rechtbank, gemeentehuis en zijn er verschillende universiteiten.
Vrijwel alle buitenopnames vinden plaats in of rondom de Randstad. Om praktische redenen wordt echter soms uitgeweken naar kleinere pittoreske gemeenten of steden, vooral om een gezellige sfeer te creëren.
De binnenopnames werden twintig jaar lang opgenomen in de studio's van Aalsmeer, waar menig serie en soap van producent Endemol werd opgenomen. In mei 2010 verhuisden de sets naar Amsterdam.
Daar staan de volgende sets opgebouwd:
Kijkcijfers.
Ondanks de concurrentie van latere soaps als "ONM" en "Goudkust", bleef "GTST" de best bekeken soap van Nederland. In zijn geschiedenis kreeg de soap niettemin tot nu toe verschillende keren te maken met dalende kijkcijfers. In 1999 werd het Veronica-programma "Big Brother" aanvankelijk op hetzelfde tijdstip uitgezonden, waardoor veel kijkers niet meer op "GTST" inschakelden. Veronica was zelf ook onderdeel van RTL Nederland, en het programma werd verschoven naar een ander tijdstip. De verschuiving betekende de doodsteek voor "Goudkust", dat in die periode nog geen 200.000 kijkers wist te boeien.
De tweede kijkcijferdip vond in 2008 plaats. De oorspronkelijke familie Alberts was inmiddels ver uitgedund en er moest een frisse wind door de soap gaan waaien. Diverse acteurs die deel uitmaakten van de familie Alberts namen ontslag of werden ontslagen. Zij maakten ruimte vrij voor de familie Huygens, waarmee een nieuw tijdperk werd ingeluid. Toch werd deze familie er na twee jaar alweer uitgeschreven omdat ze met uit huis gaande kinderen alweer te oud waren.
De best bekeken uitzending ooit was die van 28 maart 2003, met 2.710.000 kijkers. Dit was de 2500ste aflevering. In deze aflevering werd het personage Simon Dekker neergeschoten.
Op 20 januari 2012 beleefde "Goede tijden, slechte tijden" zijn best bekeken aflevering in 6 jaar: er keken toen 2.252.000 mensen naar de soap. In deze aflevering overleed het personage Edwin Bouwhuis. Op 5 oktober 2012 waren de kijkcijfers nog hoger: toen keken er 2.307.000 mensen. In deze aflevering hield Rik de Jong het huwelijk van zijn geliefde Nuran Baydar met Bilal Demir tegen.
Van 2008 tot 2017 haalde het programma dagelijks nog steeds meer dan 1 miljoen kijkers. Vanaf de zomer van 2018 kampt het programma wederom met dalende kijkcijfers dit kwam mede doordat veel vaste personages de serie verlieten en de acteurs die hen vervangen niet altijd in de smaak vielen, daarnaast vonden de kijkers dat de verhaallijnen te ver van de werkelijkheid af begonnen te staan of te puberaal werden. Sinds 2019 waren de kijkcijfers vaker onder de miljoen grens dan erboven en schommelde het tussen de 700.000 tot 1.000.000 kijkers, ondanks de dalende kijkcijfers was het programma vaak nog wel in de top 5 van best bekeken programma's van die dag terug te vinden. De cliffhanger van het 29e seizoen sloot in juli 2019 af met 775.000 kijkers, dit was op dat moment het laagste aantal kijkers dat het programma met een zomer cliffhanger trok. Het 30e seizoen startte met een historisch laag aantal kijkers, terwijl alle seizoenen voorheen opende met ruim 1 miljoen kijkers wist de eerste aflevering van het 30e seizoen maar 665.000 kijkers te trekken.
Prestaties.
"Goede tijden, slechte tijden" was de eerste soap op het Europese vasteland. Engeland kende het fenomeen soap al wel sinds de jaren zestig, met de succesvolle series "Coronation Street" en "EastEnders".
"GTST" werd in de jaren 1991, 1992, 1993, 1994 en 1995 genomineerd voor een Gouden Televizier-Ring. In 1995 gingen de makers daadwerkelijk met de prijs naar huis. Verder won het programma De Hoofdprijs in 2005 en 2006 en de Hitkrant Award voor beste televisieserie in 2008.
De serie won tweemaal in de categorie 'beste secondscreenconcept' bij De TV-Beelden, in 2014 voor de Spring Levend-app en in 2015 voor de GTST 5000-app.
Andere producties.
GTST: De reünie (1998).
"" is een Nederlandse televisiefilm uit 1998. In de film wordt er kerstfeest gevierd in het huis van de familie Alberts. Hierbij zijn ook enkele oude bekenden aanwezig. Wanneer Laura de volgende morgen wakker wordt, denkt ze eerst dat de dag ervoor echt kerstfeest is gevierd. Totdat ze een beeldje van Arnie vindt dat Linda de vorige avond tijdens het kerstfeest heeft gebroken. Het beeldje is nog heel. Ze beseft dan dat ze alles heeft gedroomd.
Ik wil in GTST (2007).
In 2007 werd "Ik wil in GTST", een multimediale talentenjacht, georganiseerd, met als hoofdprijs een rol van drie weken in "Goede tijden, slechte tijden". Duizenden mensen stuurden filmpjes in met hun beste acteerprestaties en zij werden beoordeeld door fans en een professionele jury. Na enkele audities voor een vakjury, werd op 30 november uiteindelijk bekendgemaakt dat Kee Huidekoper de wedstrijd gewonnen had. Op 21 februari 2008 maakte zij in de serie haar debuut als Vera van Es, een rol die Huidekoper dertien weken zou spelen. Zij werd echter daarna losgelaten omdat de producenten haar acteren niet goed genoeg vonden.
GTST Live (2011-2015).
Van 2011 tot en met 2015 werd het evenement GTST Live georganiseerd. Elk jaar startte na de zomerstop het nieuwe seizoen van de soap met GTST Live, een evenement waarbij liefhebbers van de soap de acteurs konden ontmoeten, terug konden blikken op de zomercliffhanger en als een van de eersten de allereerste aflevering van het nieuwe seizoen konden bekijken.
Echt Weer Edit (2012).
"Echt weer Edit" is een online soap in samenwerking van "GTST" met Edet-toiletpapier. Vanaf begin 2012 duurde deze soap twaalf weken. Elke vrijdag stond er een nieuwe aflevering op internet. De soap ging over Edit van der Bos. Ze is van haar man gescheiden omdat hij vreemdging met de buurvrouw. Ook heeft Edit nog een zoontje van 4. Na de scheiding kreeg zij een baan als toiletjuffrouw in "Dansatoria". Ze is ook dol op badeendjes en vindt de bewaker van Dansatoria een enge man.
GTST Quiz (2014).
Tijdens de zomerstop in 2014 was het programma "GTST Quiz" op RTL 4 te zien ter vervanging van "Goede tijden, slechte tijden". In het programma wordt de kennis van de deelnemers over "Goede tijden, slechte tijden" getest aan de hand van verschillende spellen en vragenrondes. Elke week waren er vijf afleveringen te zien, van maandag tot en met donderdag stonden telkens twee stel fans tegenover elkaar. Op vrijdag staan de beste kenners, de winnaars uit de vorige afleveringen, tegenover elkaar en krijgen ze hulp van (oud-)acteurs van "Goede tijden, slechte tijden".
Het programma werd gepresenteerd door Carlo Boszhard en Ruud Feltkamp die beter bekend is van zijn rol van Noud Alberts. De studio waar de quiz plaatsvond bestond uit twee decorstukken van "Goede tijden, slechte tijden", de kroeg De Koning en discotheek Dansatoria. Het programma bevatte 30 afleveringen en was op televisie te zien van 7 juli 2014 tot 15 augustus 2014.
GTST Meerdijk-app (2015–2018).
In november 2015 werd de GTST Meerdijk-app gelanceerd, als vervolg op de website die tijdens de zomerstop van 2015 probeerde de aandacht op de soap vast te houden. In de app speelt een losse verhaallijn met enkele scènes die niet op televisie worden uitgezonden. Ook worden nieuwe en terugkerende personages erin aangekondigd.
Nieuwe Tijden (2016–2018).
Tijdens de zomerstop in 2016 kwam "Goede tijden, slechte tijden" met een nieuwe soap genaamd "Nieuwe Tijden" die de gehele zomerstop werd uitgezonden. Na de zomerstop zette de serie zich voort op Videoland en later ook op RTL 5. De serie draait om een groep studenten die in een studentenhuis wonen in Utrecht en speelt zich af in dezelfde filmwereld als "Goede tijden, slechte tijden". Speciaal om deze serie te beginnen werden eerst de rollen van Amy Kortenaer en Sil Selmhorst terug in "Goede tijden, slechte tijden" gebracht, gespeeld door de nieuwe acteurs Holly Mae Brood en Soy Kroon. De laatst genoemde twee maakte na een half jaar de overstap van "Goede tijden, slechte tijden" naar de eerste aflevering van de soap "Nieuwe Tijden" en zijn sindsdien daar te zien in de hoofdrol. Kort na het aflopen van seizoen 3 werd in september 2018 bekendgemaakt dat de soap "Nieuwe Tijden" na 225 afleveringen stopt.
Tevens waren verschillende andere "GTST"-acteurs te zien in deze serie. Ferry Doedens vertolkte 55 afleveringen de rol van Lucas Sanders en andere acteurs zoals Ruud Feltkamp, Jette van der Meij en Caroline de Bruijn waren enkele afleveringen in een gastrol te zien.
GTST Classics (2018).
Tijdens de zomerstop in 2018 was het programma "GTST Classics" op RTL 4 te zien ter vervanging van "Goede tijden, slechte tijden". In het programma wordt elke werkdag een zo geheten 'GTST Classic' uitgezonden, dit zijn memorabele afleveringen die de hoogtepunten en dieptepunten van de soap weergeven. Elke aflevering wordt door een tweetal (oud-)acteurs van "Goede tijden, slechte tijden", die in deze bewuste aflevering te zien zijn, ingeleid.
Instagram Stories (2019).
Op 29 april begon het programma met iets nieuws, een exclusief verhaallijn binnen Instagram Stories die uiteindelijk aansluit op een nieuw verhaallijn die later in de serie verwerkt wordt. Het eerste exclusieve verhaallijn heette "Valentijns Vlucht" en stond in het teken van de terugkeer van het personage Valentijn Sanders, ditmaal vertolkt door Vincent Visser.
Tijdens de zomerstop in 2019 werd het tweede exclusieve verhaal aangekondigd onder de naam "Hartsvriendinnen". Dit verhaal zorgt voor de introductie van het nieuwe personage Puck Odolphy, gespeeld door Annefleur van den Berg.
Op 2 oktober 2019 startte het derde verhaal "Jojo's Geheim". Dit verhaal ging over het personage JoJo Abrams, gespeeld door Stephanie van Eer, die de diagnose diabetes gekregen heeft.
Compilatie-afleveringen (2019).
In de derde week van augustus 2019 wilde RTL 4 compilatie-afleveringen van het vorige seizoen uitzenden om de kijkers warm te maken voor het nieuwe seizoen. Dit bleek geen succes te zijn. De afleveringen werden slecht bekeken en na twee afleveringen werd het project stopgezet. De kijkers wilden kennelijk niet langer meer wachten op de afloop van de zomercliff en wilden snel nieuwe afleveringen zien. De laatste drie compilaties werden vervangen door herhalingen van de laatste drie afleveringen en het nieuwe seizoen werd een week eerder gestart. Dit had als gevolg dat de uitzendschema's niet meer klopten met de eerder geplande afleveringen, waardoor feestdagen als Sinterklaas en Kerstmis een week te vroeg werden gevierd. Dit werd later opgelost door de feestdagen twee keer te vieren.
Goede tijden, zomer tijden (2020).
Tijdens de zomerstop in 2020 wordt het programma "Goede tijden, zomer tijden" uitgezonden op Videoland en de online kanalen van "RTL Boulevard". In het programma ontvangt presentatrice Froukje de Both twee gasten, onder wie een huidige acteur of actrice en een acteur of actrice die vroeger in de soap heeft gespeeld. In de afleveringen bespreken ze de soap, zoals wat er gebeurd is, en geven ze hints over wat er gaat komen. Ook bespreken ze over hoe de acteurs werken voor de soap beleven of beleefd hebben en over hun bijzondere momenten tijdens hun tijd in "Goede tijden, slechte tijden".
Seizoenssamenvattingen (2020).
In oktober 2020 vierde de soapserie haar dertigste verjaardag. Vanaf 8 juni 2020, kwam er tien weken lang, drie keer per week, een seizoenssamenvatting online van de afgelopen dertig seizoenen.
GTST de podcast (2021).
Tijdens de zomerstop van 2021 kwam "Goede tijden, slechte tijden" met haar eigen podcast onder de naam "GTST de podcast". De podcast is wekelijks sinds vrijdag 9 juli 2021 te beluiteren. In de podcast komen diverse GTST-acteurs aan het woord en wordt er gesproken over hoe het onder andere achter de schermen eraan toegaat.
Dokter Roman (2021).
In augustus 2021 kwam GTST wederom met een spin-off serie onder de naam "Dokter Roman". Ditmaal was het een exclusieve miniserie op Videoland die bestond uit acht korte afleveringen. In de serie wordt het nieuwe personage Roman van Loon geïntroduceerd.
Nadat het personage Roman twee dagen in GTST te zien was voor de zomerstop maakt de kijker nu echt kennis met Roman. In die serie komt de kijker erachter dat Roman een relatie had met Evi Stuurman. Wanneer Evi de relatie uitmaakt, begint Roman haar te stalken. Dit loopt uiteindelijk zo uit de hand dat hij de ex van Evi doodslaat. Hierna vertrekt het personage Roman naar Meerdijk. De serie "Dokter Roman" was vanaf 19 augustus 2021 te zien.
Bibliografie.
GTST Magazine.
In de zomer van 2017 verscheen voor het eerst het "GTST Magazine". Het magazine bestond uit vier verschillende uitgaves die tussen de maanden juli en augustus in de winkels verschenen. In het magazine waren exclusieve verhalen te lezen die centraal stonden in de zomercliffhanger. Tevens waren er interviews met verschillende (oud-)acteurs en werd er teruggeblikt op de looptijd van de soapseries in Nederland. De hoofdredacteur van "GTST Magazine" was Everon Jackson Hooi die Bing Mauricius speelt in de soap.
In de zomer van 2018 keerde het "GTST Magazine" terug. Deze variant was in tegenstelling tot de voorgaande editie een eenmalige dikke uitgave. Voor deze editie was Dilan Yurdakul, bekend van haar rol als Aysen Baydar in de soap, actief als hoofdredactrice.
In de zomer van 2019 keerde het "GTST Magazine" wederom terug. Deze variant was weer een eenmalige dikke uitgave maar was ook in een uitgebreidere variant te bestellen met een harde kaft die meer als boek diende. Voor deze editie was voor het eerst een duo als hoofdredacteuren aangewezen. De hoofdredacteuren waren Alkan Çöklü en Melissa Drost in de soap beter bekend als Amir Nazar en Sjors Langeveld.
Op 1 oktober 2020 bestaat GTST 30 jaar, de reden voor een speciaal "GTST Magazine jubileumnummer". Stephanie van Eer (JoJo Abrams) stond als gasthoofdredacteur aan het hoofd van een team om dit jubileum magazine te maken.
Luisterboek.
In het najaar van 2018 kwam het luisterboek "Kwaad Bloed" uit. Dit luisterboek kwam tot stand door een sponsoring van Storytel. Het bedrijf had de serie betaald om een paar keer genoemd te worden in de serie. Daarnaast werd in een verhaallijn door het personage Janine Elschot aan een luisterboek gewerkt. Toen zij dit luisterboek in de serie uitbracht, konden de kijkers van de serie ook daadwerkelijk het luisterboek tegen betaling aanschaffen en beluisteren. Ook zullen er sommige gebeurtenissen uit het luisterboek plaatsvinden in de serie.
Verhaallijn "Kwaad Bloed" in de serie.
Na de presentatie van het luisterboek "Kwaad Bloed", dat geschreven is door Janine Elschot, gebeuren er mysterieuze dingen in Meerdijk. Zo krijgen Janine, Ludo, Rik, Bing en Aysen een rode enveloppe met gouden letters met daarin een uitnodiging. Terwijl de groep bijeenkomen in de Koning worden ze door een onbekende gefotografeerd. In de dagen die volgen worden er honden vergiftigd in het park, vindt Aysen glasscherven in haar bed, wordt Ludo beschuldigd van kunstzwendel en krijgen Nina en Bing een angstaanjagende pop met zwarte ogen. Later duikt de in het geheim gemaakte foto op in het rapport van Bram en wordt baby Max ontvoerd. Janine verdenkt Marieke van veel van deze situaties, totdat Janine en Ludo bijna opzettelijk aangereden worden en Marieke hen opzij duwt en hierbij om het leven komt. Uiteindelijk blijkt crimineel Jos Uylenburg het boek na te spelen in opdracht van psychopaat Hein Lisseberg. Mede dankzij Aysen beland Jos achter de tralies. En Hein wordt door Mark neergeschoten om zijn vrouw te wreken.
Discografie.
Titelsong.
Sinds het begin van de serie wordt het nummer "Goede tijden, slechte tijden" gebruikt als de titelsong. Het originele nummer werd in opdracht van Joop van den Ende geschreven door Bert van der Veer en de muziek werd verzorgd door componist Hans van Eijck. Aan dit nummer heeft het programma ook zijn naam te danken. Het nummer bestond oorspronkelijk uit drie coupletten en een refrein en werd voor het eerst ingezongen door Lisa Boray en Louis de Vries. Voor de titelsong wordt het nummer standaard ingekort tot ongeveer één minuut, hierin zijn enkel het eerste couplet en het refrein te horen. Door de jaren heen zijn er nieuwe arrangementen voor het nummer gemaakt en is het enkele keren opnieuw ingezongen, onder meer door Ingrid Simons en Erica Yong. In 2014 werd er besloten het nummer in te laten zingen door zangeres April Darby, echter kijkers van de soap waren op de sociale media erg negatief over haar variant. Hierdoor werd door RTL besloten haar nummer na twee weken, oftewel tien afleveringen, te vervangen. Hiermee is Darby's variant als kortste te horen geweest als titelsong. Sinds de zomer van 2018 is de titelsong te horen ingezongen door zangeres Lisa Lois. De titelsong die de afgelopen jaren vaak rond de één minuut duurde, werd voor dit seizoen ingekort tot een kleine twintig seconden zodat de kijkers die via Videoland meerdere afleveringen kijken, zich niet ergeren aan telkens een lange titelsong. Sinds 30 december 2019 komt de titelsong niet meer voor in de leader van de soap, er wordt enkel op een beat "Goede tijden, slechte tijden" uitgesproken.
Muziek gemaakt door GTST.
Naast de titelsong is "Goede tijden, slechte tijden" meerdere keren in aanmerking gekomen met muziek. Ter viering van de 1000e aflevering in 1995 bracht het team achter "GTST" een cd uit die vol gezongen was door vaste personages. Het album werd snel opgepikt door de media, dit kwam mede door het nummer "Ademnood", dat direct hoog in de hitlijsten belandde. Het nummer stond zeven weken op de 1e plek in de Nederlandse Top 40 en werd gezongen door de actrices Babette van Veen (Linda Dekker), Guusje Nederhorst (Roos Alberts) en Katja Schuurman (Jessica Harmsen), die hierna meerdere singles uitbrachten als de groep "Linda, Roos &amp; Jessica". De groep bracht onder andere de singles "Alles of niets" en "Lange nacht" uit. Tijdens de viering van de 2000e aflevering in 2001 werd de nieuwe groep "Good Times" door "GTST" gevormd bestaande uit acteurs Aukje van Ginneken (Charlie Fischer) Johnny de Mol (Sylvester Koetsier), Chanella Hodge (Terra Bloem) en Winston Post (Benjamin Borges). Zij behaalde met het nummer "Ongelofelijk" de hitlijsten.
Vervolgens tijdens de zomercliffhanger van seizoen 21 in 2011 werd een nieuwe groep in de soap gevormd bestaande uit Robin Martens (Rikki de Jong), Ferry Doedens (Lucas Sanders), Guido Spek (Sjoerd Bouwhuis) en Raynor Arkenbout (Edwin Bouwhuis). Ze brachten in de uitzending het nummer "Jij" ten gehore voor een huwelijk dat plaatsvond in de serie. Het nummer belandde binnen een dag op de 1e plek in de Nederlandse downloadlijsten en belandde vervolgens in de Nederlandse Single Top 100. Hierna bracht het personage Rikki de Jong nog een aantal singles uit; hiervan wist alleen "Waar ben jij?" de hitlijsten te behalen.
Hitnoteringen.
Hieronder een lijst met hitnoteringen van albums en nummers die gemaakt zijn door groepen en personages die door het team van "Goede tijden, slechte tijden" zijn gevormd en bedacht.
Vergelijkbare programma's.
In 1992 begon het Duitse RTL Television met de soapserie "Gute Zeiten, schlechte Zeiten". Ook deze serie was in eerste instantie gebaseerd op "The Restless Years", maar ook op het op dat moment al twee jaar bestaande "Goede tijden, slechte tijden". Het script van "GZSZ" leek gedurende de eerste jaren dan ook sterk op dat van "GTST".

