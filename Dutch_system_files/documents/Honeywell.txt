
<doc id="617198" url="https://nl.wikipedia.org/wiki?curid=617198" title="Honeywell">
Honeywell

Honeywell is een multinational uit de Verenigde Staten die onder andere elektronische controlesystemen en automatiseringssystemen produceert. Het is ook een belangrijke leverancier van elektronische vliegtuigsystemen voor Airbus, Boeing en NASA. 
Honeywell heeft zijn hoofdkantoor in Morristown, New Jersey. In 2019 telde het bedrijf 113.000 medewerkers waarvan zo'n 44.000 in de Verenigde Staten. Het bedrijf heeft een marktkapitalisatie van US$ 118 miljard (september 2020).
Geschiedenis.
Minneapolis Heat Regulator Company.
In 23 april 1886 richtte Albert Butz "Butz Thermo-Electric" "Regulator Co." op. Hij had de thermostaat uitgevonden en gepatenteerd. "Consolidated Temperature Controlling Co." kocht het bedrijf op en hernoemde zichzelf in 1893 tot "Electric Heat Regulator" "Co.". In 1898 werd dat bedrijf overgenomen door "W. R. Sweatt" die in 1916 de naam veranderde in "Minneapolis Heat Regulator Company" en het productgamma uitbreidde met onder andere elektrische motoren.
Honeywell Heating Specialties Company.
In 1905 installeerde Mark C. Honeywell, een jonge ingenieur, een centrale verwarming in zijn huis. Het idee van een centrale verwarming met warm water kwam uit Engeland, maar mogelijk was Honeywell's systeem de eerste centrale verwarming in Amerika. In 1906 richtte hij vanuit zijn loodgieter- en verwarmingsbedrijf "Honeywell Heating Specialties Company" op dat thermostaten en controle-elementen voor verwarmingssystemen ging produceren.
Fusie.
In 1927 waren beide genoemde bedrijven concurrenten van elkaar geworden en belemmerden de patenten die ze elk bezaten elkaars verdere groei. Er werd besloten tot een fusie. Het nieuwe bedrijf heette "Minneapolis-Honeywell Regulator Co." en had in 1928 een omzet van US$ 5,25 miljoen (€4,13 miljoen). Mark C. Honeywell werd directeur en W. R. Sweatt werd voorzitter van het fusiebedrijf.
Groei.
Met een reeks van overnames begon het bedrijf te groeien. Eind 1934 werd "Brown Instruments Company", een belangrijke producent van industriële controlesystemen, overgenomen. In 1945 steeg de omzet boven de US$ 100 miljoen (€79 miljoen) en had het bedrijf al meer dan 17.000 werknemers. Intussen waren ook internationaal vestigingen opgericht. Eerst in Canada en Nederland in 1934, en later ook in onder andere Chili, Panama, Nieuw-Zeeland en Argentinië. In 1955 bouwde het bedrijf in een joint venture met Raytheon Corporation ook haar eerste computer.
In 1963 werd de naam van het bedrijf veranderd in het huidige "Honeywell". In de volgende jaren bleef Honeywell overnames doen en aldus groeien in de sectoren die hieronder vernoemd worden. Midden 1991 werd het bedrijf geherstructureerd om de marges en de productiviteit te verhogen en de concurrentiepositie als multinational te verstevigen.
In 1999 nam AlliedSignal, een Amerikaans lucht- en ruimtevaart-, automobiel en technologiebedrijf, Honeywell over voor US$ 15 miljard. Omdat AlliedSignal uit vele bedrijven met verschillende namen bestond, koos het bedrijf ervoor om de naamsbekendheid van Honeywell te gebruiken, het nieuwe bedrijf met al zijn activiteiten kreeg de naam Honeywell.
In 2001 probeerde General Electric Honeywell over te nemen voor zo'n US$ 40 miljard (€31,5 miljard). Die operatie werd goedgekeurd door de Amerikaanse mededingingsautoriteiten maar werd door het Europese Directoraat-Generaal Mededinging geblokkeerd. Door de fusie zouden beide bedrijven producten kunnen bundelen en een monopoliepositie in de vliegtuigindustrie krijgen, met de besturingssystemen van Honeywell en de vliegtuigmotoren van General Electric. Aan de voorwaarde om de helikopter divisie te verkopen wilde GE niet voldoen en de fusie werd afgeblazen.
Activiteiten.
In 2019 had Honeywell een omzet van 37 miljard dollar, waarvan 40% werd behaald in de divisie Aerospace en 30% bij Performance Materials and Technologies. Iets meer dan de helft van de omzet wordt buiten de Verenigde Staten behaald. Per jaar geeft het bedrijf zo'n 5% van de omzet uit aan R&amp;D.
Divisies.
Honeywell bestaat uit vier divisies:
Landen.
Honeywell is wereldwijd actief in circa 100 landen. 
Noord en Zuid-Amerika.
De Verenigde Staten is de thuismarkt voor het bedrijf. Honeywells site in Mexico, geopend in 1947, was de eerste aanwezigheid in Latijns-Amerika. Vandaag opereert het bedrijf in 10 landen in de regio, zijnde Argentinië, Brazilië, Chili, Colombia, Ecuador, Mexico, Peru, Puerto Rico, Trinidad en Tobago en Venezuela. In Brazilië en Mexico bevinden zich belangrijke productiesites. Honeywell stelt 69.000 mensen tewerk in de regio. Het regionale hoofdkantoor voor Latijns-Amerika bevindt zich in Sunrise, Florida.
Azië en Oceanië.
Honeywells activiteiten in Azië begonnen in de jaren 30. Eerst in Japan en vandaag in 13 landen in de regio. In 1962 werd in Australië de eerste site in Oceanië opgestart. Honeywell heeft een 30.000 werknemers in Azië-Oceanië. Het regionale hoofdkantoor ligt in Singapore. In Australië, China, India, Japan, Singapore, Taiwan en Zuid-Korea bevinden zich belangrijke productiesites.
Europa, Midden-Oosten en Afrika.
Honeywells eerste Europese aanwezigheid was in 1934 in Nederland. Veel landen volgden in Europa-Midden-Oosten-Afrika met belangrijke productiesites in de Benelux, Duitsland, Frankrijk, Ierland, Italië, Spanje en het Verenigd Koninkrijk. Het regionale hoofdkantoor ligt in Brussel. In deze regio werken zo'n 32.000 mensen voor het bedrijf.

