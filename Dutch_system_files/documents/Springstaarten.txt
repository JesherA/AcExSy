
<doc id="159606" url="https://nl.wikipedia.org/wiki?curid=159606" title="Springstaarten">
Springstaarten

De springstaarten (Collembola, Latijn voor "kleefbuis") vormen een klasse van zespotigen die 8700 beschreven soorten telt.
Hoewel de leden van de springstaarten, protura en de diplura allemaal monddelen hebben die in een buidel binnen de kop liggen (entognatha), lijken volgens recent onderzoek van hun mitochondriaal DNA de Collembola toch niet nauwer verwant met de twee andere groepen dan met de insecten. Sterker nog, de collembola lijken minder aan de insecten verwant dan de meeste schaaldieren (Crustacea).
Kenmerken.
De springstaart wordt gekenmerkt door monddelen die in de kop liggen, een buisvormig orgaan - de collofoor - onder het abdomen (waar ze hun wetenschappelijke naam aan ontlenen) en (bijna altijd) een gevorkte staart ("furcula") waaraan ze hun Nederlandse naam ontlenen. Met behulp van deze staart kunnen ze bij gevaar wegspringen. De meeste Collembola zijn minder dan 6 mm lang, veel soorten worden slechts enkele millimeters. Antennen zijn altijd aanwezig; cerci nimmer.
Collembola leven in het algemeen in de bovenste lagen van de bodem (strooisellaag) en voeden zich met rottend organisch materiaal en schimmels. Ze kunnen daar in enorme aantallen voorkomen - honderden of duizenden per vierkante meter in de meeste Nederlandse tuinen.
Verzamelmethoden.
Springstaarten kunnen het gemakkelijkst worden gevangen door middel van een berlesetrechter, een trechtervormige verzamelbak met een opening aan de onderkant, afgesloten door een stuk grof gaas. In de trechter wordt een hoeveelheid bodemstrooisel gedaan waarna men de trechter op een bakje conserveringsvloeistof (alcohol) zet en van bovenaf onder een lamp laat drogen. De aanwezige strooiselorganismen vluchten voor het licht en de uitdroging naar onderen tot ze uiteindelijk in de verzamelbak vallen en kunnen worden "geoogst".
Kweek.
Springstaarten zijn vrij gemakkelijk te kweken; op het web zijn vele recepten te vinden. Ze worden wel door terrariumhouders gekweekt als voer voor kleine terrariumdieren, of om schimmels uit te roeien.
Belang voor de mens.
Springstaarten maken deel uit van de fauna die bladafval helpt verwerken tot compost.&lt;br&gt;
Een Nederlandse specialist op het gebied van springstaarten is Matty Berg, universitair docent ecologie van levensgemeenschappen aan de Vrije Universiteit in Amsterdam.
Aanbevolen prepareertechnieken.
Aanbevolen conserveringsmethode: bewaren in alcohol, of microscopisch preparaat (zie hiervoor insecten prepareren).

