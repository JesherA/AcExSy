
<doc id="783501" url="https://nl.wikipedia.org/wiki?curid=783501" title="Caterpillar">
Caterpillar

Caterpillar Inc., met als merknaam CAT, is een Amerikaans bedrijf dat zich voornamelijk bezighoudt met het ontwerp en de bouw van zware machines voor de weg- en waterbouw en mijnbouw. Ook produceert het bedrijf generatorsets en andere apparatuur aangedreven door dieselmotoren en gasturbines. Daarnaast biedt het bedrijf bouw-bestendige mobiele telefoons en accessoires.
Geschiedenis.
Aan het einde van de negentiende eeuw experimenteerden Daniel Best, Charles Henry Holt en Benjamin Holt met methoden om stoomtractoren te verbeteren. Het grootste probleem met deze zware machines was dat ze gemakkelijk vast kwamen te zitten in een zachte ondergrond. Als een machine vast zat was het moeilijk hem weer los te trekken. Holt kwam in 1904 met het idee om de weg met de machine mee te nemen en monteerde met scharnieren aan elkaar verbonden houten platen onder een tractor. Dit was het eerste ontwerp van een rupsband. Holt pionierde tijdens de Eerste Wereldoorlog verder met het gebruik van rupsbanden, deze waren een belangrijk onderdeel van de toen nieuwe tanks.
Caterpillar werd in 1925 opgericht na de fusie van de "Holt Manufacturing Company" uit Stockton, Californië en de "C. L. Best Gas Traction Company" uit San Leandro, Californië. Tijdens de depressiejaren bleef het bedrijf groeien. Het bedrijf gebruikte nu dieselmotoren in plaats van stoommachines. Tijdens de Tweede Wereldoorlog werden Caterpillarmachines vaak ingezet bij de bouw van vliegvelden op eilanden in de Stille Oceaan.
Machines van Caterpillar zijn gebruikt bij veel grote bouwprojecten ter wereld. Voorbeelden zijn de Hoover Dam, de Kanaaltunnel en de Israëlische Westoeverbarrière, maar ook het slopen van de Berlijnse Muur.
Bedrijfsgegevens.
Het hoofdkantoor van Caterpillar staat in Peoria in de staat Illinois. Volgens eigen zeggen is het bedrijf de grootste fabrikant ter wereld van bouw- en mijnbouwmachines, diesel- en aardgasmotoren en industriële gasturbines.
Caterpillar staat sinds december 1929 genoteerd aan de New York Stock Exchange met de beursticker CAT. Het is een van de 30 bedrijven die deel uitmaakt van de Dow Jones Industrial Average.
Het bedrijf had in 2018 een omzet van 55 miljard dollar, waarvan ongeveer 60% werd behaald in het buitenland. De onderneming levert producten en diensten in ruim 200 landen verspreid over de wereld. Het bedrijf telde eind 2018 zo'n 124.000 werknemers. In 2014 waren er 177 dealers, waarvan 124 buiten de Verenigde Staten. Jaarlijks geeft Caterpillar ruim 2 miljard dollar, dat is bijna 4% van de omzet, uit aan R&amp;D.
De bedrijfsactiviteiten zijn verdeeld over drie divisies en een financiële tak voor afnemers die hulp nodig hebben bij de financiering van aan te schaffen Caterpillar materieel. In de drie divisies zijn de activiteiten gegroepeerd voor een bepaalde afnemersgroep:
De machines worden gebouwd in 43 fabrieken in de Verenigde Staten en 58 fabrieken in de volgende landen: Australië, België, Brazilië, Canada, China, Duitsland, Engeland, Frankrijk, Hongarije, India, Indonesië, Italië, Japan, Mexico, Nederland, Noord-Ierland, Polen, Rusland, Zuid-Afrika en Zweden.
In 2011 kocht Caterpillar Bucyrus International. Bucyrus was een belangrijke producent van grote draglines en ander zwaar materieel voor de mijnbouw. Caterpillar betaalde in totaal bijna 9 miljard dollar voor de aandelen en de uitstaande schuld van Bucyrus. Na de overname besloot Caterpillar de merknaam "Bucyrus" niet langer meer te voeren en alle producten onder de Caterpillar naam aan te bieden. Bucyrus behaalde in 2010 een omzet van 3,6 miljard dollar en voegde daarmee zo'n 10% toe aan de jaaromzet van Caterpillar.
Caterpillar in Nederland.
In Nederland was sinds 1927 Geveke Technische Handelsonderneming de officiële dealer van Caterpillar motoren en generatorsets. Later werd dit door Pon b.v. voortgezet.
Caterpillar Worktools &amp; Services (CWTS) in 's-Hertogenbosch is in 1998 ontstaan na het overnemen van uitrustingsstukkenfabrikant Verachtert BV dat in 1953 was opgericht. CWTS is sindsdien gegroeid naar 260 medewerkers en een omzet van €92 miljoen in 2006. CWTS ontwerpt en produceert uitrustingstukken voor wielladers en graafmachines. Voorbeelden van uitrustingsstukken zijn; bakken, grijpers, scharen, wisselsystemen en sloopgereedschap.
In Almere produceert Caterpillar samen met Mitsubishi heftrucks van 1 tot 5,5 ton onder de naam Mitsubishi Caterpillar Forklifts. De Caterpillar-machines worden verkocht onder de naam "Cat Lift Trucks".
Caterpillar in België.
Caterpillar heeft sinds 1965 haar logistiek centrum voor EAME in Grimbergen. Er werken 800 mensen. In Gosselies stond een fabriek waar graafmachines werden gebouwd. Na een reorganisatie in 2013 werkten er nog 1600 mensen. Op 2 september 2016 werd aangekondigd dat de fabriek in Gosselies sluit: alle werknemers verloren midden 2018 hun baan.
Bergerat Monnoyeur (Overijse) is de Belgische verdeler van Caterpillar-machines.
Aankopen.
Naast toename in de verkoop van producten is veel van de groei van Caterpillar te danken aan het inlijven van branchegenoten:
Militair gebruik.
Caterpillar leverde in de Tweede Wereldoorlog al bulldozers aan het Amerikaanse leger. Sindsdien produceert het bedrijf ook onderdelen voor tanks en gepantserde bulldozers. Caterpillar wordt door sommigen bekritiseerd door de leverantie van bulldozers aan het Israëlische leger die gebruikt worden bij het bouwen van nederzettingen, wegblokkades en legerbases in de door Israël bezette gebieden.
Civiel gebruik.
Caterpillar levert ongeveer 400 producten. Een aantal bekendere daarvan:
Bulldozers.
Caterpillar is bekend om haar bulldozers variërend van klein tot zeer groot.
Graaf-laad combinaties.
Een graaf-laad combinatie heeft een bak voor het laden van vrachtwagens met los materiaal voor op het voertuig en een graafarm achterop.
Vrachtwagens.
Caterpillar is leverancier van zeer grote vrachtwagens die gebruikt worden in de mijnbouw. Sommige kunnen enkele honderden tonnen vracht vervoeren. Ze zijn niet bestemd voor gebruik op de openbare weg.
Wielladers of shovels.
Een wiellader of shovel is een voertuig dat gebruikt wordt om los materiaal, zoals zand, te verplaatsen over relatief kleine afstanden of te laden in vrachtwagens of machines.

