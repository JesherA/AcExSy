
<doc id="455212" url="https://nl.wikipedia.org/wiki?curid=455212" title="TUI Airlines">
TUI Airlines

TUI Airlines is de alliantie van de zes luchtvaartmaatschappijen van de TUI Group: TUI fly (België), TUI fly (Nederland), TUI fly (Deutschland), TUI fly Nordic (Zweden), TUI Airways (Verenigd Koninkrijk) en Corsair International (Frankrijk).
Met 149 toestellen (januari 2017) neemt TUI Airlines qua vlootomvang naar eigen zeggen de zevende plaats in onder de Europese luchtvaartmaatschappijen. TUI Airlines voert vaste lijndiensten en chartervluchten uit naar meer dan 150 bestemmingen vanaf 60 luchthavens in negen Europese landen.
Geschiedenis.
De naam en alliantie werden opgericht in november 2005 ten gevolge van de nieuwe marketingstrategie van de groep, die al zijn luchtvaartactiviteiten wilde onderbrengen onder dezelfde merknaam. Dit had als gevolg dat alle TUI Airlines hernoemd werden, waarbij de naam van de belangrijkste touroperator waarvoor ze vliegen of de naam die het meest bekend is op de lokale markt werd gebruikt met het achtervoegsel "-fly". 
Op 13 mei 2015 maakte de TUI Group bekend dat ze alle TUI Airlines dochterondernemingen die ze bezit, met uitzondering van Corsair, gradueel gaat hernoemen onder één gemeenschappelijke naam "TUI fly". Elke maatschappij zal wel zijn nationale vliegvergunning (AOC) behouden. De operatie zou rond moeten zijn tegen 2018.

