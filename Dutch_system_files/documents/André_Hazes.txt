
<doc id="3645" url="https://nl.wikipedia.org/wiki?curid=3645" title="André Hazes">
André Hazes

André Gerardus (André) Hazes (Amsterdam, 30 juni 1951 – Woerden, 23 september 2004), ter onderscheiding van zijn gelijknamige zoon ook André Hazes sr. genoemd, was een Nederlandse volkszanger die vanaf de late jaren 70 populair was met zijn eigentijdse vorm van het levenslied. Hij geldt als een van de succesvolste artiesten van Nederland, maar ook in Vlaanderen. Hazes onderscheidde zich door sentimentele liederen te zingen in toegankelijke Nederlandse taal.
Tot zijn grootste hits behoren "Eenzame kerst" (1976), "Een beetje verliefd" (1981), "Ik meen 't" (1985), "Wij houden van Oranje" (1988), "Bloed, zweet en tranen" (2002), en postuum "Zij gelooft in mij" (2004, maar oorspronkelijk uit 1981) en "Blijf bij mij" (met Gerard Joling, 2007). Hazes bracht minstens 300 verschillende nummers uit op 36 albums (exclusief compilatie-albums).
Hazes overleed op 23 september 2004 na twee hartinfarcten en een hartstilstand. De afscheidsceremonie vond plaats op 27 september 2004 in een bomvolle Amsterdam ArenA. Het eerbetoon werd uitgezonden door de TROS en de VTM, en trok ongeveer 6 miljoen kijkers, waarvan 1 miljoen uit Vlaanderen. Op 23 september 2005 werd, conform de wens van de zanger, een deel van zijn as met tien vuurpijlen de lucht in geschoten vanaf het strand van Hoek van Holland. Op dezelfde dag werd ook zijn standbeeld onthuld op de Albert Cuypmarkt, in de Albert Cuypstraat, te Amsterdam.
Levensloop.
Jeugd.
André Hazes werd geboren in de Gerard Doustraat 67-III te Amsterdam, en bracht zijn jeugd door in de volkswijk De Pijp. Hazes had 4 broers en 1 zus.
Zijn zangtalent werd op 5 mei 1959 ontdekt door Johnny Kraaijkamp sr., toen André op de Albert Cuypmarkt stond te zingen. Zodoende verdiende hij geld om een cadeautje te kopen voor zijn moeder die de volgende dag jarig was. Hierna werd hij door Kraaijkamp als kindsterretje gelanceerd in het televisieprogramma "AVRO's weekendshow". Er werd een single uitgebracht ("Droomschip"), maar de kleine Hazes brak niet door.
Loopbaan.
In 1976 werd Hazes voor de tweede keer ontdekt; deze keer door Willy Alberti. Nadat hij eerder aan de kost was gekomen als fabrieksarbeider, lichtmatroos, boekbinder, bloemenbesteller, fietsenmaker, schoorsteenveger, slagersknecht, bouwvakker, grondwerker, sloper, diskjockey, marktkoopman en kelner, werkte Hazes op dat moment als barkeeper in café De Krommerdt. Zingen beschouwde hij als hobby. De plaat "Eenzame Kerst", die werd geproduceerd door Job Maarse voor Phonogram, was zijn eerste hit. In de Nationale Hitparade steeg het nummer van de zestiende naar de eerste plaats. De opvolgers "Mamma" en "De vlieger" waren bescheiden successen.
Bij platenmaatschappij EMI waar hij in 1980 een exclusief contract tekende, nam hij met producer Tim Griek de nummers" 'n Vriend" en "Een beetje verliefd" op en het bijbehorende album "Gewoon André" (ook aanwezig was producer Coen van Vrijberghe de Coningh). Met "Een beetje verliefd" brak hij definitief door bij het grote publiek. In 1981 won hij de Zilveren Harp, wegens het verdienstelijk maken voor het Nederlandse lied.
Vanaf maart 1982 was Hazes de hoofdact in de avondvoorstellingen van "Showcircus Joop van den Ende" (Circus Bassie en Adriaan). Na een maand werd de samenwerking verbroken, omdat zijn optredens toch niet in de circusformule pasten.
In de jaren daarop volgde een reeks hitsingles, discotheekoptredens en Ahoy-gala's. In 1984 had hij bij de VARA korte tijd een eigen televisieserie, het niet bijster populaire "Zoals u wenst mevrouw". Vanaf 1988 had hij regelmatig hits met lofzangen op het Nederlandse nationale voetbalelftal. In 1988 bracht Hazes het album "Liefde, leven, geven" uit en in 1989 het album "Dit is wat ik wil".
In de loop van de jaren 90 consolideerde Hazes na het overlijden van Tim Griek zijn succes onder leiding van de producers Jacques Verburgt en John van de Ven ("Sjaak en Sjon"), die vanaf de start van zijn contract met EMI bij zijn opnames als arrangeur en technicus betrokken waren. Hij kwam daarnaast steeds vaker in het nieuws vanwege de funeste invloed die zijn levenswijze op zijn gezondheid had; Hazes werd een paar keer in het ziekenhuis opgenomen. Vooral onder roddeljournalisten werd het steeds populairder om Hazes als een drankorgel af te schilderen. Zelf gaf hij te kennen dat hij zich weleens ergerde aan vertegenwoordigers van de pers die negatieve berichten over hem publiceerden.
In 1998 was Hazes tweemaal achter elkaar te gast in "Villa BvD", om vervolgens de jaren daarna meerdere malen in "Barend &amp; Van Dorp" te verschijnen. Onder de titel "André Hazes zingt gewoon voor jou" werd in twee delen op televisie een registratie uitgezonden van het concert dat hij gaf in het Sportpaleis Ahoy in Rotterdam.
In 1999 kende de carrière van Hazes de zoveelste opleving door zijn rol in een reclamespotje van Unox en door een documentaire van John Appel, getiteld "Zij gelooft in mij". De film liet Hazes zien als een constant door onzekerheid geplaagde artiest, die in tijden van spanning een grote belasting voor zijn omgeving vormde. In "Laat de Leeuw" gaf Hazes commentaar op de film in het bijzijn van Appel. Eerder in het jaar was Hazes te gast in dit programma waarbij hij weigerde een duet te zingen vanwege de situatie in Kosovo. Ook was Hazes te gast in "Telekids". In het programma-onderdeel "Pittige tijden" speelde hij mee als engel. Op 20 december zong Hazes voor Johan Cruijff een speciaal geschreven tekst op het nummer "Het is koud zonder jou" in "Barend en van Dorp". Een dag later opende Hazes in de Amsterdam ArenA "de wedstrijd van de eeuw" met het nummer "Wij houden van Oranje".
In 2000 weigerde Hazes de Edison Oeuvreprijs 2000 Nationaal, omdat in de media werd gesuggereerd dat hij tweede keus was achter Doe Maar. In het programma van Paul de Leeuw en Hans Kesting "Ouwe Jongens" vertelde hij hierover. Tijdens de "TMF Awards" ontving hij de All time achievement award. Samen met Patrick Kluivert maakte hij het programma "André en Patrick van Oranje". Hiernaast was Hazes te gast bij "Kopspijkers", "BZN ontmoet.." en "Huis van Oranje" en werd zijn jubileumconcert "Al 15 jaar André in Ahoy" uitgezonden. In het programma "Het wordt bal" waren clipopnames te zien van het nummer "Nederland, Oranjeland".
In februari 2001 was hij te zien in een gastrol in de voetbalkomedie "All Stars", in de aflevering "De geur van kampioenen". In juni vierde Hazes zijn vijftigste verjaardag in het Amsterdamse Paradiso. Op het podium kreeg Hazes uit handen van burgemeester Job Cohen het Ereteken van Verdienste van de Stad Amsterdam. Een registratie werd op 31 december op televisie uitgezonden onder de titel "Abraham Hazes". Tegelijkertijd bereikte zijn album "Al 15 jaar gewoon André" een mijlpaal door tweehonderd weken in de album top 100 te staan. Een paar dagen voor zijn verjaardag werd hij door "Ontbijt TV" geïnterviewd op zijn boot op de Vinkeveense plassen. Ook gaf hij in 2001 driemaal een concert in Ahoy en tweemaal in de Heineken Music Hall. Alle concerten waren uitverkocht.
Op 4 september 2001 werd bij de TROS het programma "Voor Alle Fans: Andre Hazes" uitgezonden met archiefmateriaal van verschillende optredens. Samen met Simone Kleinsma was hij in november te zien in "Villa Felderhof". Ook was hij te gast in "Laat ze maar lachen". Tot slot verscheen zijn boek "Al mijn woorden". Het boek bevatte een verzameling anekedotes uit het leven Hazes, aangevuld met teksten van zijn grootste hits.
In 2002 maakte Hazes een korte politieke carrière door: hij verwierf bij de gemeenteraadsverkiezingen van 2002 een gemeenteraadszetel in de gemeente De Ronde Venen voor de partij "Ronde Venen Belang". Constante kritiek van andere fracties leidde ertoe dat Hazes in juni 2002 vlak voor aanvang van een vergadering mentaal instortte. Enige dagen later stelde hij zijn zetel ter beschikking. Op televisie was Hazes te gast in het programma "Wintertijd". Op 24 augustus 2002 gaf Hazes een concert in een uitverkocht Olympisch Stadion (uitgebracht op dvd). Het concert was het eerste muziekoptreden sinds 1983 in het Olympisch Stadion, toen Supertramp optrad. Uit de handen van Johnny Logan kreeg Hazes een gouden plaat voor zijn album "Strijdlustig". Samen traden ze op tijdens Het "Gouden Televizier-Ring Gala 2002" met het nummer "You've lost that Lovin' feelin'".
In maart 2003 werd bekend dat Hazes ging scheiden van zijn vrouw Rachel. Een paar dagen later kwamen ze toch weer bij elkaar. Ook werd hij die maand veroordeeld tot een boete voor mishandeling en belediging van een medepassagier van KLM.
In juni vierde hij zijn 25-jarig jubileum met twee grootse concerten in de ArenA (uitgebracht op dvd en cd) als eerste Nederlandse solozanger. Ook verscheen in augustus een verzamelalbum "25 jaar Hazes", dat binnen 2 maanden goud werd met 40.000 verkochte exemplaren. In diezelfde maand kwam nogmaals naar buiten dat Hazes ging scheiden, maar dat Rachel wel zijn zaken en boekingen bleef behartigen. In oktober werd bekend dat de twee geplande concerten in december in Ahoy werden afgelast door deze huwelijkscrisis. Rond februari 2004 kwam het stel weer bij elkaar en op 29 en 31 maart 2004 werden de twee afgelaste concerten in Ahoy alsnog gedaan.
Op 2 april 2004 was hij wederom te gast bij "Villa BvD," waar hij zijn nieuwste hit "Bloed, Zweet en Tranen" zong en op 17 en 24 april 2004 was Hazes een van de laatste keren live te zien bij de concertreeks "Amsterdamse Avond."
Overlijden.
In april 2004 werd bekend dat Hazes last had van zijn gehoor. Hij hoorde een permanente ruis in zijn oor en kon zichzelf niet meer horen spreken. Dit was merkbaar tijdens zijn televisieoptreden in het programma "Villa BvD" op 15 juni 2004, waarin hij het nummer "Wij houden van Oranje" zong.
Ondanks zijn gebreken gaf hij op 25 juni 2004 nog een keer een concert in de Amsterdam Arena (zelfde productie als 2003). De recensies waren ditmaal slecht: Hazes zong op momenten vals en kan amper maat houden. Door deze problemen besloot hij in augustus om twee concerten in Ahoy af te zeggen. Op 11 september verscheen hij in een videoboodschap voor het Junior Songfestival (eerste halve finale) waarin hij de kandidaten succes wenste en was hij te zien in een reclamespotje van Verkade (na zijn dood werd zijn scène eruit geknipt).
Op 21 september werd Hazes met hoge koorts en benauwdheid opgenomen in het Hofpoort Ziekenhuis te Woerden. Twee dagen later overleed hij aldaar na twee hartinfarcten en een hartstilstand.
Hazes' laatst ingezongen nummers "Vaag en stil", "Toe laat me" en "Sterk wil ik zijn" verschenen in 2005 op het album "Andre Hazes - Het complete hitoverzicht".
Afscheid.
Op 27 september 2004 woonden ongeveer 48.000 mensen een afscheidsceremonie voor de zanger bij in de Amsterdam ArenA. Hazes had op die plek zijn afscheidsconcert op 23 september 2005 willen geven. Het eerbetoon werd uitgezonden door de TROS en VTM, en trok ongeveer 6 miljoen kijkers, waarvan 1 miljoen uit Vlaanderen.
In aanwezigheid van Hazes' nabestaanden en met zijn kist op de middenstip van het voetbalveld leidde Ajax-stadionspeaker Wim Bohnenn een ceremonie die bestond uit toespraken en optredens van Nederlandse artiesten. Trijntje Oosterhuis zong het lied dat Hazes ooit aan zijn oudste zoontje opdroeg: "Kleine jongen". Guus Meeuwis zong "Geef mij je angst". René Froger deed zijn aandeel met Hazes' emotionele "Bloed, zweet en tranen" en Peter Beense en Wolter Kroes zongen het nummer Het is koud zonder jou. Paul de Leeuw hield een emotionele toespraak, die hij beëindigde met een stukje zang van het nummer "Droomland", een duet van hem en Hazes. De band Hollywood Boulevard, jarenlang Hazes' vaste begeleiders bij concerten, loste een belofte in die bandleider Jan Buis aan Hazes had gedaan: ze speelden "Still got the blues" van Gary Moore. Tot de sprekers behoorden burgemeester Job Cohen van Amsterdam, Hazes' idool Johan Cruijff, producers Sjaak en Sjon, schoonvader Jan van Galen en Hazes' zoon Dré jr.
De afscheidsceremonie werd afgesloten door een rondgang van de kist door de Amsterdam ArenA, begeleid door Xander de Buisonjé, die het nummer "Zij gelooft in mij" bracht. De kist verliet de Arena door een erehaag van Ajax-supporters van de F-Side. Opmerkelijk was dat Hazes van oudsher meer ophad met FC Amsterdam (DWS) en Ajax pas later in zijn leven een rol ging spelen.
De single "Zij gelooft in mij" werd op 29 september opnieuw uitgebracht en leverde Hazes al in de voorverkoop zijn vijfde nummer 1-hit op. Het was echter wel zijn eerste nummer 1-hit in de Nederlandse Top 40. Eerder stonden "Eenzame Kerst", "Diep In Mijn Hart", "Ik Meen 't" en "Wij Houden Van Oranje" bovenaan in de Nationale Hitparade.
Op 23 september 2005 werd, conform de wens van de zanger, een deel van zijn as met tien vuurpijlen de lucht in geschoten vanaf het strand van Hoek van Holland. Deze gebeurtenis werd opnieuw live uitgezonden door de TROS. Op dezelfde dag werd ook zijn standbeeld onthuld op de Albert Cuypmarkt, in de Albert Cuypstraat, te Amsterdam. Een jaar na het overlijden kwam er een documentaireserie over Hazes op de TROS: "Namens André" en een boek "Typisch André". in 2020 en 2021 werd een soort standbeeld van hem geplaatst op de Dam (de versie van 2020 werd vernield).
Postuum.
Na zijn overlijden had Hazes grote hits in de Nederlandse hitparades. Na de nummer 1-hit "Zij gelooft in mij" werden ook "Vaag en stil" en "Wij houden van Oranje" top 3-hits. In 2005 zongen De Toppers een "André Hazes Medley" tijdens Toppers in Concert. Hiermee werd meteen een ode gegeven aan de net overleden volkszanger.
In het voorjaar van 2007 had Hazes opnieuw een nummer 1-hit. Het duet "Blijf bij mij" met Gerard Joling kwam op nummer 3 binnen in de Nederlandse Top 40 en bleef daarna elf weken op nummer 1 staan. In de Mega Top 50 stond het tien weken op nummer één; in de Single Top 100 bezette "Blijf bij mij" twaalf weken de eerste plaats. In deze lijst kwam "Blijf bij mij" drie keer terug op de hoogste positie.
In oktober 2007 kwam RTL met het televisieprogramma "In duet met Hazes", waarin bekende Nederlanders samen met de overleden volkszanger een liedje zongen. Deze veertien duetten verschenen op de cd "Samen met Dré", die op 5 november uitkwam. De eerste single van het album was "Bedankt mijn vriend", waarop Hazes met zijn zoon André Hazes jr. zingt. De single werd Hazes' derde nummer 1-hit in de Nederlandse hitlijsten. De tweede single was het opnieuw uitgebrachte "Donker om je heen", die hij samen met zanger Wolter Kroes zong. Op 26 mei 2008 was de ArenA het toneel van het meezingspektakel "Samen met Dré in concert".
"Bloed, zweet en tranen" kende in 2002 een klein commercieel succes, maar het lied is een soort evergreen geworden bij begeleiding van het Nederlands voetbalelftal naar een toernooi. Het werd gedurende het Wereldkampioenschap voetbal 2010 veelvuldig gedraaid. Reden waarom het weer steeg in de Radio 2 Top 2000 van 2010. Ook wordt het lied al jaren gedraaid bij de thuiswedstrijden van Oranje en Ajax.
Van november 2012 t/m januari 2015 was de musical "Hij Gelooft in Mij", van Joop van den Ende Theaterproducties, te zien in het DeLaMar Theater te Amsterdam. De musical vertelde het verhaal over de hoge toppen en de diepe dalen van André Hazes. De rol van Hazes werd hierin vertolkt door Martijn Fischer.
Sinds 2013 vindt in de Ziggo Dome in Amsterdam jaarlijks "Holland zingt Hazes" plaats, een meezingevenement, net als bij "Samen met Dré in concert", waarin bekende Nederlandse artiesten hits van Hazes zingen.
Eind maart 2015 ging de film "Bloed, Zweet &amp; Tranen" in première in de Nederlandse bioscopen. Deze geromantiseerde film ging over het leven van de zanger. De rol van Hazes werd net als in de musical vertolkt door Martijn Fischer.
Op zijn 65e geboortedag in 2016 werd de niet eerder uitgekomen single "Op De Schoorsteen Staat Een Foto" postuum uitgebracht.
In 2017 stond de volkszanger voor het eerst als hologram op het podium tijdens "Holland zingt Hazes". Het zong het nummer "Zij gelooft in mij".
In 2020 bracht Roxeanne Hazes het duet "Sorry" uit, dat zij samen met haar vader zong. In datzelfde jaar werd het wassenbeeld van Hazes onthuld in het wassenbeeldenmuseum Madame Tussauds in Amsterdam.
Op zaterdag 27 februari 2021 werd eenmalig "Een Rondje Hazes" georganiseerd, een coronaproof editie van "Holland Zingt Hazes". Bij dit livestreamconcert zongen diverse Nederlandse artiesten, ter ere van de zeventigste verjaardag van de volkszanger, zijn liedjes vanuit het Koninklijk Concertgebouw.
In april 2021 kwam AVROTROS met de documentaire "Kleine Jongen: het echte leven van André Hazes" op de televisie. In een vierdelige reeks wordt, aan de hand van niet eerder vertoond materiaal, het leven van de volkszanger besproken.
Privé.
Op 5 april 1974 trouwde Hazes voor de eerste keer, met Annie Dijkstra. Hij had met zijn echtgenote toen al een dochter: Nathalie. Het paar scheidde op 11 juli 1979. In dit huwelijk had Hazes ook een stiefzoon. Later kreeg Hazes' eerste vrouw een relatie met de broer van Hazes.
Op 24 maart 1981 trouwde Hazes voor de tweede maal, nu met Ellen Wolf. Zij kregen het jaar erop een zoon. Het paar scheidde op 18 september 1990. Wolf overleed in 2005 op 47-jarige leeftijd aan borstkanker.
Op 14 oktober 1991 trouwde Hazes met de bijna twintig jaar jongere Rachel van Galen. Zij bleven getrouwd tot aan het overlijden van Hazes. Uit dit huwelijk werden twee kinderen geboren, Roxeanne en André Hazes jr.
Hazes raakte met zijn oudste dochter en zoon gebrouilleerd. In 2001 kwam er tussen hem en zijn oudste dochter een verzoening, nadat hij opa was geworden van een kleinzoon. Rond kerst 2003, in de periode dat er sprake was van een scheiding met Rachel, ontstond er ook weer contact met zijn oudste zoon.
Eerste echtgenote Dijkstra spande in 2005 tweemaal een kort geding aan tegen Rachel Hazes om de publicatie van het boek "Typisch André" te voorkomen wegens smaad. De rechter wees dit af en stelde dat de vrijheid van meningsuiting van Rachel Hazes boven Dijkstra's recht op privacy stond.

