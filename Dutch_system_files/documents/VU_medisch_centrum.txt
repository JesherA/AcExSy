
<doc id="195409" url="https://nl.wikipedia.org/wiki?curid=195409" title="VU medisch centrum">
VU medisch centrum

Het VU medisch centrum (VUmc) is een academisch ziekenhuis en medische faculteit in Amsterdam, gelieerd aan de Vrije Universiteit Amsterdam. Het VUmc werkt nauw samen met het AMC in het op 7 juni 2018 ontstane Amsterdam UMC. Het VUmc ontstond op 1 januari 2001 uit een samenvoeging van het "Academisch Ziekenhuis Vrije Universiteit" (AZVU) en de "Faculteit der Geneeskunde" van de Vrije Universiteit Amsterdam.
Het VUmc is gevestigd aan de De Boelelaan in Buitenveldert in stadsdeel Zuid en ligt nabij de A10. Het VUmc is een van de acht universitaire ziekenhuizen in Nederland en een van de twee academische ziekenhuizen van Amsterdam. In 2014 telde de totale organisatie een gemiddelde personeelsbezetting van 7.183 in fte's. Het VUmc is aangesloten bij de Nederlandse Federatie van Universitair Medische Centra. Het ziekenhuis van de Vrije Universiteit is een van de elf traumacentra in Nederland en beschikt over een Mobiel Medisch Team.
Geschiedenis.
Al in 1907 werd gestart met de opbouw van de medische faculteit, maar het duurde tot 1950 voordat de faculteit geneeskunde van de Vrije Universiteit het vereiste minimum aantal van drie hoogleraren had. In de voorgaande jaren waren er al medische studenten ingeschreven, maar pas in 1950 werd de faculteit geneeskunde officieel geopend. In 1964 zijn de deuren van het Academisch Ziekenhuis van de Vrije Universiteit geopend en werden de eerste operaties uitgevoerd. Deze totstandkoming is mede mogelijk gemaakt door de Vrouwen VU-hulp die het ziekenhuis jarenlange steun heeft gegeven. Twee jaar later in 1966 vond er een officiële opening plaats. Uiteindelijk ontstond in 2001 het VUmc, dit ontstond doordat de medische faculteit en het ziekenhuis zijn samengegaan.
Samenwerking met het AMC.
Op 7 juni 2018 zijn het Academisch Medisch Centrum (AMC) en het VU Medisch Centrum (VUmc) 'bestuurlijk gefuseerd'. Een bestuurlijke fusie betekent in dit geval dat de twee medische centra als afzonderlijke rechtspersonen blijven bestaan, maar dat de raden van bestuur van beide instellingen uit dezelfde personen bestaan. In de marketing presenteren zij zich nu als Amsterdam Universitair Medische Centra, afgekort Amsterdam UMC, dat twee locaties heeft. Een fusie tussen het publiekrechtelijke AMC en het privaatrechtelijke VUmc is niet mogelijk.
Op termijn volgt een verdeling van soorten zorg, onderzoek en onderwijs &amp; opleiding over de beide medische centra. De raden van bestuur stellen onder andere voor om zorg (en onderzoek) rond bijvoorbeeld trauma's, vrouw/kind en hart/vaten in het AMC te concentreren en zorg (en onderzoek) rond bijvoorbeeld oncologie en neurologie op termijn in het VUmc te concentreren. De eerstkomende jaren ligt de nadruk vooral op de implicaties die dit heeft voor vrouw/kind en oncologie. In september 2019 is de intensivecare-afdeling voor kinderen van VUmc al verhuisd naar het AMC.
Nieuwbouw.
VUmc heeft tussen 2010 en 2012 een nieuw onderkomen voor de afdeling "Spoedeisende Hulp" gebouwd ten westen van het bestaande ziekenhuis. Daarbovenop zijn een psychiatrische afdeling en een nieuw gastenverblijf gerealiseerd. Op het dak van de polikliniek is in 2011 een nieuw Kankercentrum geopend. In maart 2016 is begonnen met de bouw van het VUmc Imaging Center Amsterdam. Naar verwachting zal de opening van het Imaging Center in het eerste kwartaal van 2019 zijn. Het gebouw komt ten zuiden van de bestaande kliniek en zal zes bouwlagen hebben en ongeveer 16000m2 beslaan. De volgende afdeling worden samengevoegd: Radiologie, Nucleaire Geneeskunde, BV Cyclotron en LaserLaB Amsterdam.
Opleidingsafdelingen.
De opleidingsafdelingen van het VUmc zijn ondergebracht bij het Instituut voor Onderwijs en Opleiden (IOO). Het IOO bestaat uit drie onderdelen:
VUmc School of Medical Sciences
De VUmc School of Medical Sciences met daarin de bacheloropleiding Geneeskunde, en de masteropleidingen Geneeskunde, Oncology (oncologie), Cardiovascular Research (hart- en vaatonderzoek) en Epidemiologie. Er is een zij-instroomprogramma met de naam VUmc Zigma. En daarnaast is er nog een "International Minor" VUmc te volgen.
VUmc Academie
Bij "VUmc Academie" zijn ongeveer 200 opleidingen, trainingen, maatwerktrajecten, e-learningmodules en workshops ondergebracht in acht domeinen:
Amstel Academie
Bij de "Amstel Academie" is het onderwijsaanbod onderverdeeld in de volgende vier domeinen:
Onderzoek.
Onderzoeksspeerpunten van VUmc zijn oncologie, immunologie, neurologie (alzheimer en MS), vitale geneeskunde (hart en bloedvaten, metabolisme, IC, acute zorg), extra- en transmurale geneeskunde en beweging. In 2011 stond het wetenschappelijk onderzoek voor wat betreft het aantal publicaties en citaties op een gedeelde eerste plaats van Nederlandse medische centra.
Incidenten.
Brand.
Op 26 mei 2007 omstreeks 06:00 uur brak er brand uit in een operatiekamer op de tweede verdieping. Door grote rookontwikkeling moest ook de vijfde verdieping (op de derde en vierde verdieping was niemand aanwezig) worden ontruimd. Het duurde ongeveer twee uur voordat de brandweer het vuur onder controle had. De oorzaak van de brand was gelegen in kortsluiting in elektronische apparatuur. De geëvacueerde patiënten werden allemaal elders in het ziekenhuis ondergebracht.
Acht operatiezalen brandden volledig uit. Na een week was de volledige operatiecapaciteit hersteld door 's avonds en in het weekend te opereren. Tijdelijke operatiekamers werden geplaatst in de tuin van het ziekenhuis. In mei 2009 werden de uitgebrande operatiekamers na een volledig vernieuwing en modernisering hernieuwd in gebruik genomen.
Ophef rond realityserie.
Nadat in februari 2012 commotie was ontstaan over de op de afdeling spoedeisende hulp van VUmc opgenomen televisieserie verzocht VUmc RTL de serie na de eerste uitzending te staken. In juni 2013 oordeelde de rechter dat VUmc het medisch beroepsgeheim had geschonden door aan het programma mee te werken. Er werd een schikking getroffen van dertigduizend euro.
Verscherpt toezicht.
Op 21 augustus 2012 werd bekendgemaakt dat VUmc door de Inspectie voor de Gezondheidszorg (IGZ) onder verscherpt toezicht is geplaatst. In VUmc was sprake van interne conflicten, die de veiligheid van patiënten in gevaar zouden brengen. Enkele maanden daarvoor was door de directie verzuimd om IGZ op de hoogte te brengen van een brief handelend over deze conflicten. IGZ concludeerde dat VUmc ofwel zich onvoldoende bewust geweest is van de ernst van de situatie, ofwel bewust informatie heeft achtergehouden; in beide gevallen zou er voldoende grond zijn voor verscherpt toezicht. Op 24 augustus 2012 werd bekend dat de voorzitter en een lid van de raad van bestuur hun portefeuille ter beschikking stelden. Op 4 maart 2013 is het verscherpt toezicht opgeheven.
Waterschade.
Op 8 september 2015 knapte 's morgens een hoofdwaterleiding nabij het ziekenhuis, waarna een deel ervan overstroomde. Doordat belangrijke installaties in de kelder gevaar liepen, werd de verwarming uitgeschakeld. Omdat door de gebroken hoofdwaterleiding de watervoorziening in het ziekenhuis niet kon worden gegaranderd werd het ziekenhuis volledig geëvacueerd. De evacuatie verliep zonder problemen.
Trivia.
In Amsterdam was vroeger onderscheid tussen de VU en het VU, waarbij bij de eerste de universiteit en bij de tweede het ziekenhuis bedoeld werd. Tegenwoordig gaat dit niet meer op omdat de officiële schrijfwijze VUmc zonder lidwoord is. Iets wat buiten VUmc nauwelijks navolging vindt.

