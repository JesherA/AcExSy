
<doc id="649660" url="https://nl.wikipedia.org/wiki?curid=649660" title="Techniek Nederland">
Techniek Nederland

Techniek Nederland (voorheen UNETO-VNI) is de Nederlandse ondernemersorganisatie voor de installatiebranche en de technische detailhandel, in 2002 ontstaan uit de organisaties "Uneto" (Unie van Elektrotechnische ondernemers) en "VNI" (Vereniging Nederlandse Installatiebedrijven). Sinds 1 februari 2017 is Doekle Terpstra voorzitter van de vereniging. 
UNETO-VNI is vanaf 15 januari 2019 verdergegaan onder de naam Techniek Nederland. Het bestuur van de vereniging heeft dat op 6 september 2018 in een speciale vergadering besloten. De naamsverandering was volgens de branche organisatie nodig om meer herkenbaarheid te creëren. Dit was en is van belang om zo de 130.000 leden de komende jaren verder te ondersteunen in de verschillende technische ontwikkelingen en veranderingen. 
Doel en activiteiten van de vereniging.
Techniek Nederland behartigt de belangen van haar leden, levert producten en diensten die het ondernemerschap ondersteunen, geeft voorlichting en organiseert netwerkbijeenkomsten. Met het logo van Techniek Nederland (en voorheen UNETO-VNI) kunnen leden zich profileren als kwaliteitsaanbieder.
Techniek Nederland is een van de partijen in de cao voor de Metaal &amp; Techniek die wordt afgesloten binnen de Federatie Werkgeversorganisaties Techniek (FWT). 
De installatiebranche is een van de snelst groeiende sectoren in ons land. In 2016 kwam het installatievolume uit op ruim 16,5 miljard euro, in 2017 groeit de markt verder naar circa 17,5 miljard euro en in 2021 zal de branche ruim 20 miljard euro omzetten. Het aandeel installatietechniek in de totale bouwsom -de installatiequote- blijft toenemen. In de utiliteitsbouw ligt dit percentage inmiddels boven de 40% ("Bron: 'Economische vooruitzichten installatiebranche 2017 en verder', USP Marketing Consultancy"). 
Zorg voor voldoende gekwalificeerd personeel.
Om de snelle groei te kunnen bijhouden zijn meer technische vakmensen nodig. Techniek Nederland ontwikkelt samen met het Opleidingsfonds voor de Installatiebranche (OTIB) en TechniekTalent.NU! initiatieven om meer jongeren enthousiast te maken voor een carrière in de techniek. Binnen het Techniekpact werkt Techniek Nederland samen met de overheid en andere technische branches aan verbetering van de aansluiting van het onderwijs op de arbeidsmarkt en terugdringing van het tekort aan technisch personeel. 
Energieakkoord voor duurzame groei.
Techniek Nederland en haar leden zijn een belangrijke speler bij het realiseren van de doelstellingen van het Energieakkoord voor duurzame groei. Installaties voor duurzame energieopwekking (zoals zonnepanelen en warmtepompen) bieden de mogelijkheid om minder fossiele energie te gebruiken en de CO2-uitstoot terug te dringen. 
Levensloop bestendig maken van woningen.
Steeds vaker zijn de leden van Techniek Nederland betrokken bij het levensloopbestendig maken van woningen om ouderen langer zelfstandig te laten wonen. Daarvoor leidt de brancheorganisatie Comfortinstallateurs op die over kennis beschikken om een zorgvraag te vertalen naar slimme woningaanpassingen. De komende jaren moeten tienduizenden woningen levensloopbestendig worden gemaakt om aan de snel toenemende vraag te kunnen voldoen. 
Bouw Informatie Model (BIM).
Techniek Nederland heeft binnen de bouwkolom het initiatief genomen voor de ontwikkeling van het Bouw Informatie Model (BIM). Dit is een digitaal bestandsmodel waarin alle partners die zijn betrokken bij de totstandkoming van een bouwwerk of infrastructureel project vanaf de ontwerpfase kunnen samenwerken. Werken in een BIM zorgt voor verbetering van de ketensamenwerking, minder faalkosten en een kwalitatief beter eindproduct. 
Verminderen slachtoffers koolmonoxidevergiftiging.
Naar aanleiding van het rapport van de Onderzoeksraad voor Veiligheid naar ongevallen met koolmonoxide bij cv-ketels dat verscheen in november 2015 werkte Techniek Nederland samen met de overheid en marktpartijen aan een wettelijke erkenningsregeling voor cv-installateurs. Deze regeling stelt zwaardere eisen aan het installatiebedrijf en het vakmanschap van de cv-monteur.
Nieuwe naam.
UNETO-VNI is vanaf 15 januari 2019 verdergegaan onder de naam Techniek Nederland. Het bestuur van de vereniging heeft dat op 6 september in een speciale vergadering besloten.

