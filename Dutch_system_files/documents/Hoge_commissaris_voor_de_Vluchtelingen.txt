
<doc id="50566" url="https://nl.wikipedia.org/wiki?curid=50566" title="Hoge commissaris voor de Vluchtelingen">
Hoge commissaris voor de Vluchtelingen

De hoge commissaris voor de Vluchtelingen is de voorzitter van het Hoog Commissariaat voor de Vluchtelingen, de vluchtelingenorganisatie van de Verenigde Naties. In het Engels worden zowel de organisatie als de persoon met dezelfde titel omschreven: "United Nations High Commissioner for Refugees (UNHCR)". Het hoofdkwartier van deze organisatie bevindt zich in Genève, Zwitserland. 
De UNHCR werd opgericht op 14 december 1950 met als doel het beschermen en ondersteunen van vluchtelingen met opvang, terugkeer, of vestiging in een ander land. In 2003 heeft de Algemene Vergadering het mandaat van de organisatie verlengd "totdat het vluchtelingenprobleem is opgelost."
Sinds haar oprichting is de UNHCR zich ook steeds meer gaan bezighouden met humanitaire hulp, vooral aan vluchtelingen die de grenzen van hun land nog niet overschreden hebben; daardoor is de organisatie ook actief in landen als Ivoorkust, Soedan, Congo-Kinshasa en Colombia. Volgens een rapport van de UNHCR, gepubliceerd in 2006, is het aantal vluchtelingen, interne verdrevenen en andere personen waar de organisatie voor opkomt bijna 21 miljoen wereldwijd. Er is ook kritiek op de organisatie, zoals de buitensporige focus op Israël. Zo veroordeelde de organisatie tussen 2006 en 2015 dit land 62 keer, meer dan alle andere VN-lidstaten bij elkaar, welke opgeteld 55 veroordelingen ontvingen. Noord-Korea werd in diezelfde periode acht keer veroordeeld.
Onderscheidingen.
De organisatie ontving in 1954 en 1981 de Nobelprijs voor de Vrede.
In 1995 werd de organisatie samen met Sadako Ogata onderscheiden met de Félix Houphouët-Boigny-Vredesprijs van de UNESCO.

