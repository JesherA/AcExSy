
<doc id="3671443" url="https://nl.wikipedia.org/wiki?curid=3671443" title="Netflix">
Netflix

Netflix, Inc. is een Amerikaans over-the-top-content-platform en productiebedrijf met het hoofdkantoor in Los Gatos, Californië. Netflix werd in 1997 opgericht door Reed Hastings en Marc Randolph in Scotts Valley, Californië. De hoofdactiviteit van het bedrijf is een op abonnementen gebaseerde streamingdienst die online streaming aanbiedt vanuit een bibliotheek met films en televisieseries, inclusief films die in eigen beheer zijn geproduceerd. Vanaf juli 2021 had Netflix 209 miljoen abonnees, waaronder 72 miljoen in de Verenigde Staten en Canada. Het is wereldwijd beschikbaar, behalve op het vasteland van China (vanwege lokale beperkingen), Syrië, Noord-Korea en de Krim (vanwege Amerikaanse sancties). Het bedrijf heeft kantoren in Canada, Frankrijk, Brazilië, Nederland, India, Japan, Zuid-Korea en het Verenigd Koninkrijk. Netflix is lid van de Motion Picture Association (MPA) en produceert en distribueert content uit landen over de hele wereld. 
Netflix is vooral populair tijdens de coronacrisis in 2020 en 2021. Bioscopen moesten daardoor vaak langdurig sluiten, waardoor veel films niet in de bioscoop konden uitkomen. Deze films werden dan rechtstreeks uitgebracht op Netflix, zodat mensen deze thuis konden bekijken. 
Geschiedenis.
Netflix is in 1997 opgericht in Scotts Valley, Californië door Marc Randolph en Reed Hastings. Hastings kwam op het idee om het bedrijf te beginnen, nadat hij een boete van 40 dollar moest betalen na het te laat inleveren van de gehuurde film "Apollo 13". Op 14 april 1998 is de website van Netflix online gegaan met 30 medewerkers en 925 te huren video's. Vier jaar later kreeg het bedrijf een notering aan de technologiebeurs NASDAQ.
Aanvankelijk was het bedrijfsmodel van Netflix gebaseerd op het voor onbepaalde tijd verhuren van dvd's die per post verstuurd werden in markante rode enveloppen. Zodra men de dvd terugstuurde zond Netflix de volgende dvd uit de lijst van gereserveerde films. Het aantal dvd's dat iemand tegelijkertijd in bezit kon hebben hing af van het abonnementstype. Met de toenemende breedband-penetratie heeft Netflix de overstap naar streaming gemaakt. In januari 2019 trad het bedrijf ook toe tot de Motion Picture Association (MPA).
Internationaal.
Netflix was tot 22 september 2010 alleen actief in de Verenigde Staten, maar daarna gingen ook servers in Canada online en werd het een internationale onderneming. In september 2011 werd het ook actief in Latijns-Amerika. Op 9 januari 2012 begon het bedrijf in Europa, in Ierland en het Verenigd Koninkrijk. In oktober 2012 volgden Noorwegen, Zweden, Denemarken en Finland.
Op 11 september 2013 lanceerde Netflix zijn SVOD ("subscription video on demand") in Nederland. Het aanbod bestaat vanaf de start uit zowel Nederlandse als buitenlandse films, series, documentaires, concerten en cabaret. Bij alle buitenlandse inhoud zal in principe ondertiteling aanwezig zijn met uitzondering van programma's voor jonge kinderen op het kanaal Netflix Kids, die zijn nagesynchroniseerd. Inhoud voor oudere kinderen en tieners zal meestal ondertiteld zijn, waarbij soms ook de keuze voor nasynchronisatie mogelijk is.
Op 19 september 2014 werd Netflix gelanceerd in België, met voor Vlaanderen een gelijkaardig aanbod als in Nederland. Op 24 maart 2015 werd Netflix gelanceerd in Australië en Nieuw-Zeeland en op 2 september werd Japan toegevoegd. In Spanje, Portugal en Italië kwam Netflix beschikbaar op respectievelijk 20, 21 en 22 oktober 2015.
Op 6 januari 2016 kondigde Reed Hastings op de CES-technologiebeurs in Las Vegas aan dat vanaf deze dag Netflix in 130 bijkomende landen beschikbaar wordt. Daardoor is Netflix wereldwijd beschikbaar behalve in de Volksrepubliek China, waar Netflix nog aan werkt, en landen en regio's die onder Amerikaanse sancties staan zoals Noord-Korea, het schiereiland de Krim en Syrië. In het grootste deel van de nieuwe landen wordt echter alleen de eigen content van Netflix aangeboden.
Activiteiten.
In 2020 had het bedrijf 183 miljoen klanten in 190 landen, waarvan bijna 50 miljoen in de Verenigde Staten. De klanten kunnen ongelimiteerd kijken naar programma’s die niet door advertenties worden onderbroken. Zij nemen een abonnement en betaalden in 2016 gemiddeld US$ 8,6 per maand. Alleen in de Verenigde Staten kunnen de klanten nog dvd's bestellen die thuis worden afgeleverd, dit is een aflopende activiteit. In 2017 had het bedrijf zo’n 5400 medewerkers in dienst.
Eigen producties.
Naast vele films en series van andere maatschappijen, is Netflix ook zelf actief in de ontwikkeling van series onder de naam "Netflix Originals", die al dan niet ook door andere zenders kunnen worden aangekocht. In 2016 ging producent Ryan Murphy exclusief shows voor Netflix maken. Eerder deed Shonda Rhimes hetzelfde.

