
<doc id="444315" url="https://nl.wikipedia.org/wiki?curid=444315" title="Utrechtse Studenten Rugby Society">
Utrechtse Studenten Rugby Society

De Utrechtse Studenten Rugby Society (U.S.R.S.) is op 7 november 1967 opgericht door studenten als subvereniging van het Utrechtsch Studenten Corps. De USRS is toegankelijk voor alle mannelijke universitaire studenten en cursisten in Utrecht. De Society speelt hoofdzakelijk de meest bekende variant van het rugby, namelijk rugby union. Daarnaast komt ook Rugby Sevens voor, met name op de jaarlijkse Sevens toernooien op het einde van het rugbyseizoen. 
Teams.
Het eerste team van de USRS, het Vlaggenschip, komt uit in de eerste klasse van de nationale rugbycompetitie waar jaarlijks gevochten wordt om promotie naar de DEGIRO Ereklasse. Het tweede team, 't Puntenkanon, is na het kampioenschap in de vierde klasse in het seizoen 2008/2009 gepromoveerd naar de derde klasse. In het seizoen 2016/2017 behaalden de mannen het kampioenschap in de derde klasse Noord-West, waarmee zij promotie naar de tweede klasse afdwongen. Door moorderdende competitie was het tweedeklasse avontuur van korte duur. Vanaf het seizoen 2017/18 wordt er weer gevochten voor promotie naar de tweede klasse. Het derde team (bestaande uit oudere leden van de Society), de Old USRussianS, speelt in de derde klasse. Daarnaast heeft de U.S.R.S. ook een Jonghe Honden-team (voor nieuwe leden) dat meespeelt in de Jonghe Honden-competitie. Sinds het seizoen 2011/2012 heeft de Society er een nieuw 5e team bij, ook wel 'De Harde Mast' genoemd. Dit team bestaat uit nog onervaren spelers die net Jonghe Hond af zijn, en meer ervaren spelers die deze heren bij de hand nemen. 
Sociale activiteiten.
De Society kenmerkt zich niet alleen door op hoog niveau rugby te spelen. Ieder jaar is er ook veel aandacht voor sociale activiteiten. Enkele hoogtepunten vormen de jaarlijkse trip naar rugbyminnend buitenland, de Dies Natalis (geboortedag van de U.S.R.S.), deelname aan het Ameland Beachrugby toernooi en de wedstrijd op Koningsdag tegen de 'burgers' van de Utrechtse Rugby Club.

